<p>Жили собі дід та баба. Вже й старі стали, а дітей нема. Журяться дід та баба: &laquo;Хто нашої й смерті догляне, що в нас дітей нема?&raquo; От баба й просить діда:</p><p>&mdash; Поїдь, діду, в ліс, вирубай там мені деревинку, та зробимо колисочку, то я положу деревинку в колисочку та й буду колихати; от буде мені хоч забавка!</p><p>Дід спершу не хотів, а баба все просить та просить. Послухався він, поїхав, вирубав деревинку, зробив колисочку&hellip; Положила баба ту деревинку в колисочку, колише й пісню співає:</p><p>Люлі-люлі, Телесику,<br>Наварила кулешику,<br>Буду тебе годувати.</p><p>Колихала-колихала, аж поки полягали вони увечері спати. Встають уранці &mdash; аж з тієї деревинки та став синок маленький. Вони так зраділи, що й не сказати! Та й назвали того сина Івасиком-телесиком.</p><p>Росте той синок й росте &mdash; і такий став гарний, що баба з дідом не навтішаються з нього.</p><p>От як підріс він, то й каже:</p><p>&mdash; Зробіть мені, тату, золотий човник і срібнеє весельце, буду я рибку ловити та вас годувати!</p><p>От дід зробив золотий човник і срібнеє весельце, спустили на річку, він і поїхав. То оце він їздить по річці, ловить рибку та годує діда й бабу, наловить та віддасть &mdash; і знову поїде. А мати йому їсти носить. Та й каже:</p><p>&mdash; Гляди ж, сину, як я кликатиму, то пливи до бережка, а як хто чужий, то пливи далі!</p><p>От мати наварила йому снідати, принесла до берега та й кличе:</p><p>&mdash; Івасику-телесику! Приплинь, приплинь до бережка! Дам я тобі їсти й пити!</p><p>Телесик почув.</p><p>&mdash; Ближче, ближче, човнику, до бережка! Це ж моя матінка снідати принесла.</p><p>Пливе. Пристав до бережка, наївся, напився, відіпхнув золотий човник срібним весельцем і поплив далі рибку ловити.</p><p>А змія й підслухала, як мати кликала Телесика, та прийшла до берега і давай гукати товстим голосом:</p><p>&mdash; Івасику-телесику! Приплинь, приплинь до бережка! Дам я тобі їсти й пити!</p><p>А він чує.</p><p>&mdash; То ж не моєї матінки голос! Пливи, пливи, човнику, далі! Пливи, пливи, човнику, далі!</p><p>Махнув весельцем &mdash; човник і поплив. А змія стояла-стояла та й пішла від бережка геть.</p><p>От мати Телесикова наварила йому обідати, понесла до бережка та й кличе:</p><p>&mdash; Івасику-телесику! Приплинь, приплинь до бережка! Дам я тобі їсти й пити!</p><p>Він почув:</p><p>&mdash; Ближче, ближче, човнику, до бережка! Це ж моя матінка мені обідати принесла.</p><p>Приплив до бережка, наївся, напився, віддав матері рибку, що наловив, відіпхнув човник і поплив знову.</p><p>А змія приходить до берега та знов товстим голосом:</p><p>&mdash; Івасику-телесику! Приплинь, приплинь до бережка! Дам я тобі їсти й пити!</p><p>А він почув, що не материн голос, та махнув весельцем:</p><p>&mdash; Пливи, пливи, човнику, далі! Пливи, пливи, човнику, далі! Човник і поплив далі.</p><p>Змія бачить, що нічого не вдіє, та пішла до коваля:</p><p>&mdash; Ковалю, ковалю! Скуй мені такий тоненький голосок, як у Телесикової матері!</p><p>Коваль і скував. Вона пішла до бережка й стала кликати:</p><p>&mdash; Івасику-телесику! Приплинь, приплинь до бережка! Дам я тобі їсти й пити!</p><p>А він думав, що то мати.</p><p>&mdash; Ближче, ближче, човнику, до бережка! То ж мені матінка їсти принесла!</p><p>Та й приплив до бережка. А змія його мерщій ухопила з човна та й понесла до своєї хати.</p><p>&mdash; Зміючко Оленко, відчини!</p><p>Оленка й відчинила, змія ввійшла в хату.</p><p>&mdash; Зміючко Оленко, натопи піч так, щоб аж каміння розпадалося, та спечи мені Телесика, а я піду гостей покличу, та будемо гуляти.</p><p>Та й полетіла кликати гостей.</p><p>От Оленка натопила піч так, що аж каміння розпадається а тоді й каже:</p><p>&mdash; Сідай, Телесику, на лопату! А він каже:</p><p>&mdash; Коли ж я не вмію,&mdash; як його сідати?</p><p>&mdash; Та вже сідай! &mdash; каже Оленка. Він і положив на лопату руку.</p><p>&mdash; Так? &mdash; каже.</p><p>&mdash; Та ні-бо: сідай зовсім! Він положив голову:</p><p>&mdash; Отак, може?</p><p>&mdash; Та ні-бо, ні! Сідай увесь!</p><p>&mdash; А як же? Хіба так? &mdash; та й поклав ногу.</p><p>&mdash; Та ні-бо,&mdash; каже Оленка,&mdash; ні, не так!</p><p>&mdash; Ну, так покажи ж,&mdash; каже Телесик,&mdash; бо я не знаю як. Вона й стала показувати, та тільки сіла, а він за лопату та й укинув її в піч, і заслінкою піч затулив, а сам замкнув хату, зліз на превисоченного явора та й сидить. От змія прилітає з гостями.</p><p>&mdash; Зміючко Оленко, відчини!</p><p>Не чуть.</p><p>&mdash; Зміючко Оленко, відчини!</p><p>Не озивається.</p><p>&mdash; От вража Оленка, вже десь повіялась.</p><p>От змія сама відчинила хату, повходили гості, посідали за стіл. Відслонила змія заслінку, вийняла з печі, та й їдять &mdash; думали, що то Телесик. Попоїли добре, повиходили надвір та й качаються по траві.</p><p>&mdash; Покочуся, повалюся, Телесикового м&rsquo;ясця наївшись!</p><p>А Телесик із явора:</p><p>&mdash; Покотіться, поваліться, Оленчиного м&rsquo;ясця наївшись!</p><p>Вони слухають&hellip; Де це? Та знов:</p><p>&mdash; Покочуся, повалюся, Телесикового м&rsquo;ясця наївшись.</p><p>А він знову:</p><p>&mdash; Покотіться, поваліться, Оленчиного м&rsquo;ясця наївшись!</p><p>Вони далі:</p><p>&mdash; Що воно таке?</p><p>Давай шукати, давай дивитися, та й угледіли Телесика на яворі. Кинулись до явора та й почали його гризти. Гризли-гризли аж зуби поламали, а не перегризуть. Кинулись до коваля:</p><p>&mdash; Ковалю-ковалю, покуй нам такі зуби, щоб того явора перегризти!</p><p>Коваль і скував. Вони як почали знову&hellip; От-от уже перегризуть. Коли летить табун гусей. Телесик їх і просить:</p><p>&mdash; Гуси-гуси, гусенята! Візьміть мене на крилята Та понесіть до батенька, А в батенька їсти, й пити, Ще й хороше походити!</p><p>А гуси й кажуть:</p><p>&mdash; Нехай тебе середні візьмуть!</p><p>А змії гризуть-гризуть&hellip; Аж летить знову табун гусей. Телесик і просить:</p><p>&mdash; Гуси-гуси, гусенята! Візьміть мене на крилята Та понесіть до батенька, А в батенька їсти, й пити, Ще й хороше походити!</p><p>Так і ці йому кажуть:</p><p>&mdash; Нехай тебе задні візьмуть!</p><p>А явір аж тріщить. Відпочинуть змії та й знов гризуть, відпочинуть та й знов&hellip; Аж летить іще табун гусей. Телесик так їх просить:</p><p>&mdash; Гуси-гуси, гусенята! Візьміть мене на крилята Та понесіть до батенька, А в батенька їсти, й пити, Ще й хороше походити!</p><p>І ці кажуть:</p><p>&mdash; Нехай тебе заднє візьме!</p><p>Та й полетіли.</p><p>Сидить сердешний Телесик, от-от явір упаде, от-от доведеться пропасти! Коли це летить собі одне гусеня: відбилося &mdash; насилу летить, Телесик до нього:</p><p>&mdash; Гуся-гуся, гусенятко! Візьми мене на крилятко Та понеси до батенька, А в батенька їсти, й пити, Ще й хороше походити! От воно:</p><p>&mdash; Сідай!&mdash; каже та й ухопило його на крила. Та втомилось сердешне, так низько несе. А змія за ним &mdash; ледве не вхопить його &mdash; женеться. Та таки не наздогнала. От воно принесло та й посадило Телесика на призьбі, а само ходить по двору, пасеться.</p><p>От сидить Телесик на призьбі та й слухає, що в хаті робиться. А баба напекла пиріжків, та виймає в печі, і каже:</p><p>&mdash; Це тобі, діду, пиріжок, а це мені пиріжок!</p><p>А Телесик знадвору:</p><p>&mdash; А мені?</p><p>То це вона знову виймає пиріжки та:</p><p>&mdash; Оце тобі, дідусю, пиріжок, а це мені!</p><p>А Телесик знову:</p><p>&mdash; А мені?</p><p>Вони й почули. Що це?</p><p>&mdash; Чи ти чуєш, діду, щось наче гукає?</p><p>&mdash; Та то,&mdash; каже дід,&mdash; мабуть, так учувається.</p><p>Та знов баба:</p><p>&mdash; Оце тобі, дідусю, пиріжок, а це мені!</p><p>&mdash; А мені? &mdash; каже з призьби Телесик.</p><p>&mdash; Отже, таки озивається! &mdash; говорить баба та зирк у вікно &mdash; аж на призьбі Телесик. Вони тоді з хати, та вхопили його, та внесли в хату, та такі раді&hellip;</p><p>А гусятко ходить по двору, то мати й побачила.</p><p>&mdash; Он гусятко ходить. Піду впіймаю та заріжу.</p><p>А Телесик каже:</p><p>&mdash; Ні, мамо, не ріжте, а нагодуйте його! Коли б не воно, то я б у вас і не був.</p><p>От вони нагодували його, й напоїли, і під крильця насипали пшона. Так воно й полетіло.</p><p>От вам казочка, а мені бубликів в&rsquo;язочка.</p>