<p>Був собі дід Андрушка, а в нього баба Марушка, а в баби — внучка Мінка, а у внучки — собачка Жучка, а в собачки — киця Варварка, а в киці вихованка – мишка Сіроманка. Раз весною взяв дід лопату та й скопав у городі грядку велику, грабельками розрівняв, зробив пальцем дірочку дрібку та й посадив ріпку.</p>
<p>ріпка картинка</p>
<p> Працював дід немарно: зійшла ріпка гарно. Щодень ішов дід у город, набравши води повен рот, свою ріпку підливав, їй до життя охоти додавав. Росла дідова ріпка, росла! Зразу така, як мишка, була, потім як буряк, потім як кулак, потім як два, а потім як дідова голова. Тішиться дід, аж не знає, де стати</p>
<p> — Час, — каже дід, — нашу ріпку рвати!</p>
<p>Пішов він у город: гуп, гуп! Узяв ріпку за зелений чуб: тягне руками, упирається ногами, потів увесь день, а ріпка сидить у землі, як пень.</p>
<p>Кличе дід бабу Марушку:</p>
<p> — Ходи, бабуню, не лежи, мені ріпку вирвати допоможи!</p>
<p>Пішли вони в город: гуп, гуп! Взяв дід ріпку за зелений чуб, баба діда за сорочку . Тягне дід ріпку за верхівку, а баба діда за обшивку, працюють руками, упираються ногами — промучились увесь день, а ріпка сидить у землі, як пень.</p>
<p>Кличе баба внучку Мінку:</p>
<p>— Ходи, внучко, не лежи, нам ріпку вирвати допоможи!</p>
<p>Пішли вони у город: гуп, гуп! Узяв дід ріпку за зелений чуб, баба діда — за сорочку, внучка бабу — за торочку; тягнуть руками, упираються ногами. Промучилися увесь день, а ріпка сидить у землі, як пень.</p>
<p>Кличе внучка собачку Жучку:</p>
<p>— Ходи, Жучко, не лежи, нам ріпку вирвати допоможи!</p>
<p>Пішли вони в город: гуп, гуп! Узяв дід ріпку за зелений чуб, баба діда — за сорочку, внучка бабу — за торочку, собачка внучку — за спідничку. Тягне дід ріпку за верхівку, баба діда — за обшивку, внучка бабу — за запаску, собачка внучку — за спідничку, промучилися увесь день, а ріпка сидить у землі, як пень.</p>
<p>Кличе собачка кицю Варварку:</p>
<p>— Ходи, Варварко, не лежи, нам ріпку вирвати допоможи.</p>
<p>Пішли вони в город: гуп, гуп! Узяв дід ріпку за зелений чуб, баба діда — за сорочку, внучка бабу — за торочку, собачка внучку — за спідничку, киця собачку за хвостик. Тягнуть руками, упираються ногами. Промучилися увесь день, а ріпка сидить у землі, як пень.</p>
<p>  Кличе киця мишку Сіроманку:</p>
<p>— Ходи, мишко, не біжи, нам ріпку вирвати поможи!</p>
<p>Пішли вони в город: гуп, гуп.</p>
<p>Узяв дід ріпку за зелений чуб, баба діда – за сорочку, внучка бабу – за торочку, Жучка внучку – за спідничку, киця – Жучку за хвостик, мишка кицю – за лапку, як потягли ... тай вирвали ріпку. Впала ріпка на діда Андрушку, а дід – на бабу Марушку, а баба – на внучку Мінку, а внучка на собачку Жучку, а Жучка – на кицю Варварку, а мишка Сіроманка шур – тай сховалася у нірку.</p>
