<p>Жив собі дід та баба; дід служив на майдані майданником, а баба сиділа дома, мички пряла. І такі вони бідні &mdash; нічого не мають: що зароблять, то проїдять, та й нема. От баба і напалась на діда:</p><p>&mdash; Зроби та й зроби мені, діду, солом&rsquo;яного бичка й осмоли його смолою.</p><p>&mdash; Що ти, дурна, говориш, навіщо тобі той бичок здався?</p><p>&mdash; Зроби, я вже знаю навіщо.</p><p>Дід &mdash; нічого робить &mdash; взяв зробив солом&rsquo;яного бичка й осмолив його смолою.</p><p>Переночували. От на ранок баба набрала мичок і погнала солом&rsquo;яного бичка пасти; сама сіла під могилою &mdash; пряде кужіль і приказує: &laquo;Пасись-пасись, бичку, на травиці, поки я мички попряду! Пасись-пасись, бичку, на травиці, поки я мички попряду!&raquo; Поти пряла, поки й задрімала. Коли це з темного лісу, з великого бору біжить ведмідь; наскочив на бичка:</p><p>&mdash; Хто ти такий? &mdash; питає.&mdash; Скажи мені! А бичок і каже:</p><p>&mdash; Я бичок-третячок, з соломи зроблений, смолою засмолений. Ведмідь каже:</p><p>&mdash; Коли ти солом&rsquo;яний, смолою засмолений, то дай мені смоли обідраний бік залатати!</p><p>Бичок нічого &mdash; мовчить; ведмідь тоді його зараз за бік, давай смолу оддирати. Оддирав-оддирав, та й зав&rsquo;яз, та ніяк не вирве. Сіпав, сіпав &mdash; ні! Затяг того бичка бозна-куди. От баба прокидається, аж бичка й нема. &laquo;Ох, мені лихо велике! Де це мій бичок дівся? Мабуть, він уже додому пішов&raquo;. Та мерщій днище та гребінь на плечі, та додому.</p><p>Коли дивиться,&mdash; ведмідь у бору бичка тягає;</p><p>вона до діда:</p><p>&mdash; Діду, діду, бичок наш ведмедя привів,&mdash; іди його вбий!</p><p>Дід вискочив, оддер ведмедя, взяв і закинув його у погріб.</p><p>От на другий день, ще ні світ ні зоря, баба уже набрала кужеля і погнала на толоку бичка пасти. Сама сіла під могилою, пряде кужіль і приказує:</p><p>&mdash; Пасись-пасись, бичку, на травиці, поки я мички попряду! Пасись-пасись, бичку, на травиці, поки я мички попряду!</p><p>Поти пряла, поки й задрімала. Коли це з темного лісу вибігає сірий вовк та до бичка:</p><p>&mdash; Хто ти такий? Скажи мені?</p><p>&mdash; Я бичок-третячок, з соломи зроблений, смолою засмолений.</p><p>&mdash; Коли ти смолою засмолений,&mdash; каже вовк,&mdash; то дай і мені смоли засмолити бік, а то сучого сина собаки обідрали.</p><p>&mdash; Бери!</p><p>Вовк зразу до боку, хотів смолу оддерти. Драв-драв та зубами й застряв, що ніяк уже не оддере:</p><p>що хоче назад, то ніяк. Він так вовтузиться з тим бичком! Прокидається баба &mdash; аж бичка уже й не видно. Вона подумала: &laquo;Мабуть, мій бичок додому побрів&raquo;,&mdash; та й пішла. Коли дивиться: вовк бичка тягає; вона побігла, дідові сказала. Дід і вовчика у погріб укинув.</p><p>Погнала баба і на третій день бичка пастись;</p><p>сіла під могилою та й заснула. Біжить лисичка:</p><p>&mdash; Хто ти такий? &mdash; питає бичка.</p><p>&mdash; Я бичок-третячок, з соломи зроблений, смолою засмолений.</p><p>&mdash; Дай мені смоли, голубчику, приложити до боку: сучого сина хорти трохи шкури не зняли!</p><p>&mdash; Бери!</p><p>Ув&rsquo;язла й лисиця зубами, ніяк не вирветься. Баба дідові сказала, дід укинув у погріб і лисичку. А далі й зайчика-побігайчика піймали.</p><p>От як назбиралося їх, дід сів над лядою у погребі, давай гострить ніж. Ведмідь його й питає:</p><p>&mdash; Діду, навіщо ти ніж гостриш?</p><p>&mdash; Щоб з тебе шкуру знять та зробить з тієї шкури й собі й бабі кожухи.</p><p>&mdash; Ох, не ріж мене, дідусю, пусти краще на волю: я тобі багато меду принесу.</p><p>&mdash; Ну, гляди!</p><p>Взяв і випустив ведмедика. Сів над лядою, знов ножа гострить. Вовк його й питає:</p><p>&mdash; Діду, навіщо ти ножа гостриш?</p><p>&mdash; Щоб з тебе шкуру знять та на зиму теплу шапку пошить.</p><p>&mdash; Ой не ріж мене, дідусю, я тобі за те цілу отару овечок прижену.</p><p>&mdash; Гляди!</p><p>Й вовка випустив. Сидить та ще ножа гострить. Лисичка виткнула мордочку, питає:</p><p>&mdash; Скажи мені, будь ласкав, дідусю, навіщо ти ножа гостриш?</p><p>&mdash; У лисички,&mdash; каже,&mdash; гарна шкурка на опушку й на комірець, хочу знять.</p><p>&mdash; Ой не здіймай з-мене, дідусю, шкури, я тобі і гусей і курей принесу!</p><p>&mdash; Ну, гляди!</p><p>І лисичку пустив. Остався один зайчик; дід і на того ножа гострить. Зайчик його питає, а він і каже:</p><p>&mdash; У зайчика шкура м&rsquo;якенька, тепленька &mdash; будуть мені на зиму рукавички й капелюх.</p><p>&mdash; Ох, не ріж мене, дідусю,&mdash; я тобі стьожок, серг, намиста доброго нанесу, тільки пусти на волю!</p><p>Пустив і того.</p><p>От переночували ту ніч, коли на ранок, ще ні світ ні зоря, аж &mdash; дер-дер! Щось до діда у двері. Баба прокинулась.</p><p>&mdash; Діду, діду! Щось до нас у двері шкряботить;</p><p>піди подивись.</p><p>Дід вийшов, коли то ведмідь цілий улик меду припер. Дід узяв мед, та тільки що ліг, аж у двері знову &mdash; дер-дер! Коли вийде &mdash; аж повен двір овець вовк понагонив. От незабаром лисичка принесла гусей, курей &mdash; всякої птиці; зайчик понаносив стьожок, серг, намиста доброго&hellip; І дід рад, і баба рада. Взяли попродали овечки та накупили волів, та став дід ходить тими волами у дорогу, та так розбагатіли, що не треба краще. А бичок, як не стало вже треба, поти стояв на сонці, поки й розтав.</p>