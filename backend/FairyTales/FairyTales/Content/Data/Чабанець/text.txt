<p>Був собі чабанець, та такий, що як він ще ізмалку все вівці пас, то й нічого не знав. От раз і випав йому з неба камінь, не який там і камінь, у вісім пудів. То він було усе і грається тим каменем: оце причепе до батога та як кине угору, а сам спати ляже на цілий день; прокинеться, аж ось і камінь летить, та як упаде, так було по коліна у землю і вгрузне. А то візьме покине серед степу сіряк, тим каменем навале, то хіба там три чоловіки, або й більш, а то не візьмуть.</p><p>Мати його було лає:</p><p>&mdash; Що ти, дурний, тягаєшся з такою каменюкою? Ще підорвешся!</p><p>А йому й байдуже: катає та й катає той камінь. От до того царя, у якім царстві той чабанець був, та став підступати під город змій. Таке, пудів по тридцять, каміння ворочає, кида та дворець собі строє, і требує, щоб той цар за нього свою дочку оддав.</p><p>Цар перелякавсь, давай засилати скрізь по царству, по судах, по волостях, чи не найдеться де такий богатир, щоб того змія стребив.</p><p>Шукали, шукали &mdash; не находиться. А той чабанець прочув та й похваливсь:</p><p>&mdash; Я б того змія,&mdash; каже,&mdash; батогом забив.</p><p>Він же, може, сказав на глум, а люди взяли на ум, доставили цареві ув уха. Той требує його.</p><p>От приступивсь він до царя, цар подививсь на його, що він такий малий, та й каже:</p><p>&mdash; Що ти кажеш! Ти ще младий!</p><p>А він, звісно,&mdash; хлоп&rsquo;я.</p><p>&mdash; Нічого,&mdash; каже.</p><p>Ну, ото дає йому цар два полки солдат, полк песельників, а полк музикантів. Чабанець вийшов до тих солдатів та як скомандував, то неначе він уже год двадцять, як у тій службі служиві. Тоді цар тілько сплеснув руками та: &laquo;Боже мій!&raquo; &mdash; каже.</p><p>От, не доходя за стілько там гін до того змія, покида він свої полки і приказує:</p><p>&mdash; Глядіть,&mdash; каже,&mdash; як із змієвого дворця з труби піде дим, то я його побив, а як піде полум&rsquo;я, то він мене.</p><p>Покинув те військо, а сам і пішов. А той змій та такий був сильний, що за гони до себе не підпуска, так духом і побива.</p><p>От як зобачив його змій, зараз дмухнув, аж ні &mdash; той і не зворухнеться.</p><p>&mdash; Ну,&mdash; пита,&mdash; зачім добрий молодець зайшов? Чи будем биться, чи мириться?</p><p>&mdash; Не з тим добрий молодець ходе, щоб мириться, а з тим, щоб биться.</p><p>Той йому каже.</p><p>&mdash; Та ти піди ще три годи погуляй, та тоді і приходь.</p><p>&mdash; Ні,&mdash; каже,&mdash; я вже гуляв.</p><p>&mdash; А чим ти,&mdash; пита,&mdash; мене будеш бити?</p><p>&mdash; А от цим батогом.</p><p>А у його батіг там, може, з цілого вола сплетений і камінець той на кінці прив&rsquo;язаний.</p><p>&mdash; Ну,&mdash; каже змій,&mdash; бий мене!</p><p>&mdash; Ні, бий ти мене попереду.</p><p>От у змія меч на три сажені залізний чи стальний, як ударе ж він того чабанця ним, так той меч на канцурки і розскочивсь.</p><p>&mdash; Держись же,&mdash; каже,&mdash; тепер я тебе ударю.</p><p>Як шмагоне його тим камінцем, змій тут і розпластавсь, а дим і пішов у трубу. Тут його військо таке раде, музиканти грають, песельники співають, цар його стріча, бере зараз під руки, веде у дворець.</p><p>От оддав цар за нього дочку, построїв їм на одділі, живуть вони собі. А другі царі та й почали розбалакувати, що &laquo;як-таки свою рідну дочку та оддати за чабана!&raquo; Цареві вже й самому жалко, і засила він скрізь бумаги, чи не найдеться де такий богатир, щоб його міг стребити. Скоро і найшлось двоє. От зібрали їх, і пішли вони до того чабанця, а він сидить за столом, книжку чита і зачув уже, що це до нього биться ідуть.</p><p>Прийшли вони, він і пита.</p><p>&mdash; З чим, добрі молодці, прийшли? Чи будем биться, чи мириться?</p><p>&mdash; Авжеж,&mdash; кажуть,&mdash; що биться.</p><p>&mdash; Стривайте,&mdash; каже,&mdash; я богу помолюсь. Помоливсь та й сів знов за стіл і голову руками підпер.</p><p>&mdash; Ну,&mdash; каже,&mdash; тепер бийте!</p><p>От один як ударе через ліве плече, так меч і розскочивсь. А другий як ударе навхрест через праве &mdash; тілько сорочку перерубав. Тоді він устав, узяв їх обох, як здавив докупи, так маслаки з їх і посипались. Набрав він тоді тих маслаків у кулаки, та так йому досадно на царя стало, пішов він до нього і не велича, а прямо каже.</p><p>&mdash; А що, бачиш це? Оце ж і тобі буде! Тоді і годі цар його чіпати.</p>