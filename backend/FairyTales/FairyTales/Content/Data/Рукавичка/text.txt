<p>Ішов дід лісом, а за ним бігла собачка, та й загубив дід рукавичку.</p> 
<p>От біжить мишка, улізла в ту рукавичку та й каже:</p>
<p>— Тут я буду жити!</p> 
<p>Коли це жабка плигає та й питає:</p>
<p>— А хто-хто в цій рукавичці?</p>
<p>— Мишка-шкряботушка. А ти хто?</p>
<p>— Жабка-скрекотушка. Пусти й мене!</p> 
<p>От уже їх двоє. Коли біжить зайчик. Прибіг до рукавички та й питає:</p>
<p>— А хто-хто в цій рукавичці?</p>
<p>— Мишка-шкряботушка, жабка-скрекотушка. А ти хто?</p>
<p>— А я зайчик-побігайчик. Пустіть і мене!</p>
<p>— Іди!</p>
<p>От уже їх троє.</p>
<p>Коли це біжить лисичка — та до рукавички:</p>
<p>— А хто-хто в цій рукавичці живе?</p>
<p>— Мишка-шкряботушка, жабка-скрекотушка та зайчик-побігайчик. А ти хто?</p> 
<p>— Та я лисичка-сестричка. Пустіть і мене!</p>
<p>— Та йди!</p>
<p>Ото вже їх четверо сидить. Аж суне вовчик — та й собі до рукавички, питається:</p>
<p>— А хто-хто в цій рукавичці живе?</p>
<p>— Мишка-шкряботушка, жабка-скрекотушка, зайчик-побігайчик та лисичка-сестричка. А ти хто?</p>
<p>— Та я вовчик-братик. Пустіть і мене!</p>
<p>— Та вже йди!</p>
<p>Уліз і той. Уже їх п'ятеро.</p> 
<p>Де не взявся — біжить кабан.</p>
<p>— Хро-хро-хро! А хто-хто в цій рукавичці живе?</p>
<p>— Мишка-шкряботушка, жабка-скрекотушка, зайчик-побігайчик, лисичка-сестричка та вовчик-братик. А ти хто?</p>
<p>— Хро-хро-хро! А я кабан-іклан. Пустіть і мене!</p>
<p>— Оце лихо! Хто не набреде — та все в рукавичку! Куди ж ти тут улізеш?</p>
<p>— Та вже влізу,— пустіть!</p>
<p>— Та що вже з тобою робити,— йди!</p>
<p>Уліз і той. Уже їх шестеро, уже так їм тісно, що й нікуди. Коли це тріщать кущі, вилазить ведмідь — та й собі до рукавички, реве й питається:</p>
<p>— А хто-хто в цій рукавичці живе?</p>
<p>— Мишка-шкряботушка, жабка-скрекотушка, зайчик-побігайчик, лисичка-сестричка, вовчик-братик та кабан-іклан. А ти хто?</p>
<p>— Гу-гу-гу! Як вас багато! А я ведмідь-набрідь. Пустіть і мене!</p>
<p>— Куди ми тебе пустимо, коли й так тісно?</p>
<p>— Та якось будемо.</p>
<p>— Та вже йди, тільки скраєчку! Уліз і ведмідь, — семеро стало.</p>
<p>Та так вже тісно, що рукавичка ось-ось розірветься.</p>
<p>Коли це дід оглядівся,— нема рукавички. Він тоді назад — шукати її, а собачка попереду побігла. Бігла-бігла, бачить — лежить рукавичка і ворушиться. Собачка тоді: «Гав-гав-гав!»</p>
<p>Вони як злякаються, як вирвуться з рукавички,— так усі й порозбігалися лісом.</p>
<p>Прийшов дід та й забрав рукавичку.</p>
