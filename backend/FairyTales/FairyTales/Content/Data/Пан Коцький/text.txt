<p>У одного чоловіка був кіт старий, що вже не здужав і мишей ловити. От хазяїн його взяв та й вивів у ліс, думає: «Навіщо він мені здався, тільки дурно буду годувати,— нехай лучче в лісі ходить». Покинув його, а сам поїхав. Коли це приходить до нього лисичка та й питає: </p>
<p>— Що ти таке? А він каже: </p>
<p>— Я — пан Коцький. Лисичка каже: </p>
<p>— Будь ти мені за чоловіка, а я тобі за жінку буду. </p>
<p>Він і згодився. Ото веде його лисичка до своєї хати,— так уже йому годить: уловить де курочку, то сама не їсть, а йому принесе. </p>
<p>От колись зайчик побачив лисичку та й каже їй: </p>
<p>— Лисичко-сестричко, прийду я до тебе на досвітки. </p>
<p>А вона йому каже: </p>
<p>— Є у мене тепер пан Коцький, то він тебе розірве. </p>
<p>Заєць розказав за пана Коцького вовкові, ведмедеві, дикому кабанові.</p>
<p>Зійшлися докупи, стали думати: як би тут побачити пана Коцького — та й кажуть: </p>
<p>— А зготуймо обід! </p>
<p>І взялись міркувати, кому по що йти. Вовк каже: </p>
<p>— Я піду по м'ясо, щоб було що в борщ. Дикий кабан каже: </p>
<p>— А я піду по буряки, по картоплю. Ведмідь: </p>
<p>— А я меду принесу на закуску. Заєць: </p>
<p>— А я капусти. </p>
<p>От подобували всього, почали обід варити. Як зварили, стали радитись: кому йти кликати" на обід пана Коцького. </p>
<p>Ведмідь каже: </p>
<p>— Я не підбіжу, як доведеться втікати. А кабан: </p>
<p>— А я теж неповороткий. Вовк: </p>
<p>— Я старий уже і трохи недобачаю. </p>
<p>Тільки зайчикові й приходиться. </p>
<p>Прибіг заєць до лисиччиної нори; коли це лисичка вибігла та й дивиться, шо зайчик стоїть на двох лапках біля хати, та й питає його: </p>
<p>— А чого ти прийшов? Він каже: </p>
<p>— Просили вовк, ведмідь, дикий кабан і я прошу, щоб ти прийшла з своїм паном Коцьким до нас на обід! </p>
<p>А вона каже йому: </p>
<p>— Яз ним прийду, але ви поховайтеся, бо він вас розірве. Зайчик прибігає до них та й хвалиться: </p>
<p>— Ховайтеся, казала лисичка, бо пан Коцький як прийде, то й подушить нас. </p>
<p>Вони й почали ховатися: ведмідь лізе на дерево, вовк сідає за кущем, кабан риється у хамло', а зайчик лізе в кущ. Коли це веде лисичка пана Коцького. Доводить до стола, а він побачив, що на столі м'яса багато, та й каже: </p>
<p>— Ма-у!.. ма-у!.. ма-у!.. </p>
<p>А ті думають: «От вражого сина син, ще йому мало! Це він і нас поїсть!» </p>
<p>Ізліз пан Коцький на стіл та й почав їсти, аж за ушами лящить. А як наївся, то простягсь на столі. А кабан лежав близько стола в хамлі, та якось комар і вкусив його за хвіст, а він так хвостом і повернув; кіт же думав, що то миша, та туди, та кабана за хвіст. Кабан як схопиться та навтіки! </p>
<p>Пан Коцький злякався кабана, скочив на дерево й подрався туди, де ведмідь сидів. Ведмідь як побачив, що кіт лізе до нього, почав вище лізти по дереву та до того доліз, що й дерево не здержало,— так він додолу впав — гуп! та просто на вовка,— мало не роздавив сердешного. Як схопляться вони, як дременуть, то тілько видно; а заєць і собі за ними — забіг не знать куди... А потім посходились та й кажуть: </p>
<p>— От який малий, а тільки-тільки нас усіх не поїв! </p>
