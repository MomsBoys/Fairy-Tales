<p>Жив собі Вовчик-братик і Лисичка-сестричка, й задумали вони взятися чесно на хліб заробляти. Знайшли собі клаптик поля і умовилися посадити на ньому картоплю. Вранці-рано вибралися обоє на роботу — ямки робити та картоплю садити. Дома поснідали, а щоби в полудень не бігати додому, взяли з собою обід і полудень: глечик меду й кошик паляниць. Поклали страву між корчами, а самі взялися до роботи.</p>
<p>Лисичка-кума</p>
<p>Копають, копають, та Лисиці швидко набридла чесна праця. Нібито копає, а сама думає, як би його побігти в корчі медком поласувати. Ось у недалекім болоті поміж тростиною загукав Гук на все горло:</p>
 
<p>— Гуп-гуп-гуп!</p>
<p>— Зараз, зараз, сватоньку,— скрикнула Лисичка, немовби то її кликали. І вже кинула мотику та й збирається йти.</p>
 
<p>— А куди ти, Лисичко? — питає її Вовчик-братик.</p>
<p>— Хіба не чуєш, сват Гук мене кличе.</p>
<p>— Та чого?</p>
<p>— Ми ще з ним учора балакали: бачиш, у нього сьогодні хрестини, то він просить мене за куму.</p>
<p>— А коли так, то йди, тільки не барися.</p>
<p>— Я зараз вернусь! — мовила Лисичка.— Копай собі свій загонець, я тебе наздожену.</p>
<p>Побігла Лисичка в корчі та до горщика, попоїла добре меду, закусила паляницею, все чистенько позав'язувала, пооблизувалася й іде до Вовчика, поводячи хвостом.</p>
 
<p>— А що, вже відбула хрестини? — питає Вовчик.</p>
<p>— Та вже,— мовить Лисичка.</p>
<p>— А що там народилося?</p>
<p>— Хлопчик.</p>
<p>— А як же його охрестили?</p>
<p>— Початочок.</p>
<p>— Ото ім'я! Я ще й не чув такого,— мовив Вовчик. Лисичка нічого не одказала, але пильно взялася до роботи.</p>
<p>Може, так минула година, а може, й дві,— знов Лисичці захотілося медку. І ледве Гук з болота загукав, а вона на весь голос кричить:</p>
<p>— Зараз, сватуню, зараз!</p>
<p>— То що, Лисичко? — питає Вовчик.</p>
<p>— Та бачиш, там друге дитинятко у свата народилося, ще раз на хрестини просить.</p>
<p>— Ну що ж, коли просить, то йди, тільки не барися.</p>
<p>— Я зараз, Вовчику! — мовила вона та й шмигнула у корчі. Зараз до горнятка, наїлася добре меду, паляницею закусила, так що з їх спільного полуденка вже мало що й лишилося, і вертається до Вовчика.</p>
<p>— О, ти вже тут! Уже скінчилися хрестини?</p>
<p>— А що ж там народилося?</p>
<p>— Та дівчинка.</p>
<p>— А як її охрестили?</p>
<p>— Серединка.</p> 
<p>— Ото! Я ще й не чував такої назви,— здивувався Вовчик.</p>
<p>— У Гуків, Вовчику, все такі незвичайні назви дають. На те вони голосні птахи.</p>
<p>Попрацювали знов з годину, і знов Лисиці запах дуже медок, і ледве тільки Гук загукав із тростини, а вона кричить:</p>
<p>— Іду, сватоньку, йду!</p> 
<p>— Ти куди йдеш, Лисичко?</p>
<p>— Хіба не чуєш, що сват іще раз за куму просить?</p>
<p>— Що за диво, що він тебе так часто за куму просить? — мовив Вовчик.</p>
 
<p>— Бо дуже мене любить, Вовчику.</p>
<p>— Ну, то йди ж, та не барися, треба роботу кінчати.</p>
<p>— Я зараз тут буду, Вовчику. Роби, не бійся, я своє зроблю.</p>
<p>Побігла Лисичка до корча, виїла решту меду з горщика, з'їла решту паляниць, усе поперевертала та й іде до Вовчика.</p>
 
<p>— А що, вже відбула хрестини?</p>
<p>— Та вже.</p>
<p>— А хто ж знову народився?</p>
<p>— Хлопчик.</p>
<p>— А як же ж його охрестили?</p>
<p>— Остаточок.</p>
<p>— Ну, що ж, нехай здоров росте!</p>
 
<p>Копали так, копали, аж ось уже й полудень. Вовчик давно зголоднів, та все якось соромиться признатися, а далі кинув мотику та й каже:</p>
<p>— Ну, тепер досить. Чи не пора обідати?</p>
<p>— Звичайно, пора, Вовчику-братику,— Мовить Лисичка, а сама нібито копає, пильнує роботи.</p>
<p>— А ти ж не голодна?</p>
<p>— Та ні, йди сам пообідай, мене там на хрестинах вгостили.</p>
<p>Пішов Вовчик у корчі, дивиться — ого! Горщик порожній, аж вилизаний від меду, кошик перевернутий, і паляниць ані кришки нема. Аж тепер зрозумів, куди це Лисичка-сестричка так часто на хрестини ходила. Аж тепер йому вияснилося, чому то вона своїм хресникам такі чудернацькі назви давала.</p>
<p>— А, так ти така, погана Лисице! — скрикнув Вовчик.— Хочеш мене роботою й голодом на смерть заморити, а сама всю страву пожерла! Чекай же! Я тебе за те саму розірву і на обід візьму.</p>
<p>Почула Лисиця Вовчиків крик, побачила, який він біжить злючий та недобрий, і не чекала довго. Дала ногам волю та до лісу, а в лісі — шусть у першу нору, яку надибала під корінням старого дуба. Думала, що сховається зовсім, але Вовчик таки встиг побачити кінчик її хвоста, як Лисичка його втягла до нори. Прибіг та й кричить:</p>
<p>— Ага, ти тут? Вилазь мені зараз! Не сховаєшся від мене.</p>
 
<p>Та Лисичка не дурна. Сидить у норі, ані пари з рота.</p>
<p>— Не обзиваєшся? Добре. Чекай лишень, я тебе достану.</p>
<p>Скочив Вовк, виломив довгу клюку, застромив у нору та й шпортає. Думав вхопити Лисичку за ногу та й витягти з нори. Не огляділася Лисичка, а клюка — хап її за ногу. Нора тісна, а Вовк, почувши, що щось зачепив, тягне що є сили. От Лисичка, хоч і як їй мурашки поза плечима бігали, почала реготатися й кричати:</p>

<p>— Ото дурний! Зачепив за дубовий корінь та й тягне. Думає, що мене за ногу вхопив. Тягни, дурню, тягни!</p>

<p>Почувши це, Вовк пустив Лисиччину ногу та й почав знов шпортати клюкою, поки не зачепив справді за дубовий корінь.</p>

<p>— Ай-ай-ай! Моя ніженька! — закричала Лисичка, а дурний Вовк з радості так почав тягти, поки аж сам не змучився і клюки не зламав. Тоді плюнув і пішов геть і зарікся більше з Лисичкою мати справу.</p>