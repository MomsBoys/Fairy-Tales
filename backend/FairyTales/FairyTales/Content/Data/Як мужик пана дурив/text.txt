<p>Іде чоловік з сокирою, а бариня сидить під вікном.</p>
<p>&mdash; Чим ти,&mdash; пита,&mdash; мужик, занімаєшся?</p>
<p>&mdash; То де діжку,&mdash; каже,&mdash; наб'ю, де дров нарубаю.</p>
<p>&mdash; Наймись до мене.</p>
<p>&mdash; Та й найміть.</p>
<p>&mdash; Ось набий мені цю бочку,&mdash; каже і дає йому уперед гроші.</p>
<p>Він узяв ту бочку порубав, у круг на дрова склав та й пішов собі.</p>
<p>Приїздить пан, побачив ту бочку.</p>
<p>&mdash; Що се,&mdash; пита,&mdash; таке?</p>
<p>&mdash; Та се, душенько, мужик надув.</p>
<p>&mdash; От я запряжу тройку коней, так я його дожену.</p>
<p>Побіг скоро і догнав. А мужик побачив його та й став у гречці під дубом, наче держить того дуба. Пан і питає його, що &laquo;ти не бачив, не йшов тут мужик з сокирою?&raquo;</p>
<p>&mdash; Ні,&mdash; каже,&mdash; бачив.</p>
<p>&mdash; А що, я його дожену?</p>
<p>&mdash; Ні, ви, пане, не доженете; якби я, то я б вашими кіньми догнав.</p>
<p>&mdash; Так бери коні, дожени.</p>
<p>&mdash; Давайте сто рублів та постійте, оцього дуба подержте.</p>
<p>От пан став під дуба, аж пнеться та держить його, а того чоловіка і слиху нема. &laquo;Обманив, сякий-такий! Постій же, я тобі гречку витолочу, скину дуба&raquo;.</p>
<p>Одскочив з-під дуба: &laquo;От-от упаде!&raquo;, а дуб і не зворухнеться. &laquo;А надув! Вернусь, ще возьму тройку коней, я його дожену&raquo;. Наздоганя того чоловіка вже на другій тройці.</p>
<p>&mdash; Чи не бачив ти,&mdash; пита,&mdash; тут такого-то чоловіка?</p>
<p>&mdash; Ні,&mdash; каже,&mdash; бачив.</p>
<p>&mdash; Що ж, я його дожену?</p>
<p>&mdash; Ні, ви не доженете, а якби я вашими кіньми, то б догнав.</p>
<p>&mdash; Так бери та дожени.</p>
<p>&mdash; Ніколи, пане, треба солов'я стерегти.</p>
<p>А він як ото забачив пана, накрив &laquo;золото&raquo; шапкою та й стоїть.</p>
<p>&mdash; На тобі сто рублів, біжи дожени його, а я твого солов'я постережу.</p>
<p>Узяв той і коні, і гроші, тільки його і бачили. А пан ждав, ждав та: &laquo;Надув і цей! От я йому дам&raquo;. Як учеше кулаком по шапці... &laquo;Тьху!&raquo; Вернувсь, ще одного коня взяв, знов наздоганяє його, а він у дупло вліз та й виглядає відтіля.</p>
<p>&mdash; Чи ти не бачив,&mdash; питає,&mdash; тут такого-то чоловіка?</p>
<p>&mdash; Бачив,&mdash; каже.</p>
<p>&mdash; Що ж, я його дожену?</p>
<p>&mdash; Ні, пане, не наздоженете. Якби я вашим конем, я б догнав, треба ось у дуплі сидіти.</p>
<p>&mdash; Дожени,&mdash; каже,&mdash; я тобі заплачу і у дуплі за тебе посижу. Поліз пан у дупло, а чоловік на коня та й подавсь. А пан сидів, сидів у дуплі та там і пропав.</p>