<p>Колись жив собі дуже багатий чоловік. Були у нього чудові замки й палаци, безліч слуг і золотий та срібний посуд, рідкісні килими, визолочені карети й прекрасні коні.</p>

<p>Але, на нещастя, чоловік той мав синю бороду і через те був такий потворний та страшний, що не було жодної жінки або дівчини, яка б не втекла, побачивши його. Всі вони дуже лякалися.</p>

<p>Чоловіка того так і називали - Синя Борода.</p>
<p>А в його сусідки було дві дочки, та такі красуні, що, побачивши їх, він одразу попросив у матері згоди на шлюб з однією з сестер.</p>

<p>Проте жодна не могла наважитися піти за чоловіка з синьою бородою.</p>
<p>Сестри боялися його ще й тому, що він уже не раз одружувався, але ніхто не міг сказати, куди раптом зникали всі його дружини.</p>
<p>Щоб краще познайомитися з своїми молодими сусідками, Синя Борода повіз їх з матір'ю, подругами та кількома знайомими у віддалений замок, де вони й веселилися цілий тиждень.</p>

<p>Весь цей час вони тільки те й робили, що розважалися, їздили на прогулянки, полювання та риболовлю, а коли наставала ніч, то, забувши про сон, танцювали й бенкетували до самісінького ранку.</p>

<p>Синя Борода веселився разом з гостями, жартував, танцював і був дуже добрий.</p>
<p>Зрештою, все пішло так до ладу, що меншій сестрі почало здаватися, ніби у хазяїна не така уже й синя борода і що він цілком пристойна людина. На кінець тижня вона згодилася з ним одружитися.</p>
<p>Коли вони повернулися в місто, то відразу справили бучне весілля, і Синя Борода одвіз меншу сестру до себе в розкішний палац.</p>

<p>Минув перший місяць їхнього життя, і чоловік сказав молодій дружині, що йому доведеться на кілька тижнів виїхати у важливій справі.</p>
<p>Він ніжно попрощався з дружиною, попросив її не сумувати без нього, порадив поїхати з подругами в заміський замок і робити все, що їй тільки заманеться.</p>

<p>- Ось, - казав він, - ключі від двох великих покоїв з меблями, ось ключі від шаф із сріблом і від шухляд з самоцвітами, ось ключ, який відмикає геть усі двері в замку. А от цей маленький ключик - від комірчини в кінці великої темної галереї нижнього поверху. Відмикайте всі двері, ходіть усюди, куди вам заманеться, але в ту комірчину я вам забороняю заходити. Коли ж ви мене не послухаєте і відімкнете її, то можете всього чекати від мого гніву.</p>
<p>Молода жінка обіцяла чоловікові точнісінько виконати всі його накази.</p>
<p>Синя Борода обійняв її на прощання, сів у карету й поїхав собі.</p>
<p>Як тільки за ним зачинилися ворота, сусідки і приятельки молодої хазяйки не стали чекати, поки їх зайвий раз запросять у гості, їм не терпілося глянути на багатства своєї подруги, та коли її чоловік був удома, вони не наважувалися завітати, бо дуже боялися його синьої бороди.</p>
<p>Приїхавши в замок, гості почали обходити зали, покої й комірчини з одягом та коштовностями, і кожна світлиця здавалася їм багатшою й красивішою за попередню. Піднявшись на другий поверх, де були розставлені старовинні меблі, вони не могли намилуватися чудовими килимами, ліжками, шафами, маленькими столиками, великими столами та дзеркалами, в яких можна було бачити себе з ніг до голови і які були в таких рамах - срібних, кришталевих і позолочених, - що ніхто й ніде не знайшов би ні гарніших, ані багатших.</p>

<p>Сусідки щиро захоплювалися щастям своєї подруги і всі як одна заздрили їй.</p>
<p>Але молода хазяйка не звертала уваги на всі ці багатства - їй кортіло піти й відімкнути маленьку комірчину на нижньому поверсі.</p>

<p>І так підганяла її цікавість, що, забувши про все на світі, вона не витримала і стрімголов побігла вниз потаємними сходами, та так хутко, що мало не впала в темному похмурому переході.  Біля дверей комірчини жінка, правда, згадала про заборону Синьої Бороди й зупинилась. Якусь мить вона розмірковувала над тим, чи не спіткає її тяжке лихо за таку неслухняність.</p>

<p>Але спокуса була надто велика. Молода хазяйка не стрималася, взяла маленький ключик і, тремтячи від страху, відімкнула двері.</p>

<p>Спочатку вона нічого не змогла розгледіти - віконниці були зачинені. Та трохи постоявши і роздивившись, вона побачила, що вся підлога в комірчині залита кров'ю, а на стінах висить кілька жінок.</p>
<p>То були колишні дружини Синьої Бороди, яких він убив одну по одній.</p>
<p>Молода хазяйка мало не вмерла з жаху, і ключ од страшної комірчини, який вона притьмом вийняла з замка, випав у неї з рук.</p>
<p>Отямившись, вона підняла ключ, зачинила двері і, бліда як смерть, повернулась до себе нагору, аби хоч трохи заспокоїтися.</p>
<p>Аж тут вона помітила, що ключ у крові, і спробувала витерти його хусточкою. Але пляма не стиралася. Хоч як вона його мила, хоч як чистила піском та товченою цеглою і навіть шкребла ножем - ніщо не допомагало, - кров не зникала. Ключ був зачарований, і вичистити його було неможливо - тільки-но зітреш кров з одного боку, як вона в ту ж мить з'являється з другого.</p>
<p>Того ж таки вечора несподівано повернувся Синя Борода: ще в дорозі він одержав листа, в якому повідомлялося, що його справу владнано якнайкраще і він може спокійнісінько їхати додому.</p>
<p>Молода жінка вибігла йому назустріч, стала обіймати чоловіка, вдаючи, що дуже рада його швидкому поверненню.</p>
<p>Вранці Синя Борода попросив дружину повернути йому ключі. Вона віддала, але руки їй так тремтіли, що неважко було здогадатися про причину її хвилювання.</p>
<p>Синя Борода, звичайно, все зрозумів.</p>
<p>- А чому це, - спитав він, - тут немає маленького ключика від нижньої комірчини?</p>
<p>- Мабуть, - відповіла бідолашна жінка, - я залишила його нагорі, у себе на столі.</p>
<p>- Дуже прошу вас, - сказав Синя Борода, - негайно віддати мені цей ключ.</p>
<p>Хоч як вона не хотіла цього робити, але зрештою молодій жінці довелося-таки принести того ключа.</p>
<p>Глянувши на нього, Синя Борода грізно спитав у переляканої дружини:</p>
<p>- Чому цей ключ у крові?</p>
<p>- Не знаю, - відповіла нещасна, пополотнівши.</p>

<p>- Ви не знаєте? - грізно перепитав Синя Борода. - Але ж я добре знаю. Незважаючи на мою заборону, вам закортіло увійти в ту комірчину? Ну що ж, я дам вам можливість увійти туди ще раз, і тепер - назавжди. Для вас знайдеться місце поруч з жінками, яких ви там бачили.</p>
<p>З плачем і благаннями кинулась вона до ніг чоловікові, щиро каючись у своїй неслухняності.</p>
<p>Така вона була гарна і така розгублена, що на неї, мабуть, зглянулася б і кам'яна скеля, але серце Синьої Бороди було твердіше за скелю.</p>
<p>- Ви помрете, - суворо сказав він, - і негайно. Ви зрозуміли мене? Негайно!</p>
<p>- Якщо й справді я мушу неодмінно вмерти, - відповіла нещасна жінка, дивлячись на нього очима, повними сліз, - то дайте мені хоч трохи часу, щоб я могла попрощатися з сестрою.</p>
<p>- Даю вам чверть години, - відповів Синя Борода, - і жодної миті більше.</p>
<p>Молода жінка поспішила до себе в кімнату, покликала сестру і сказала їй:</p>
<p>- Сестро моя Анно! Зійди, прошу тебе, на вежу й поглянь, чи не їдуть наші брати - вони обіцяли сьогодні навідати мене. А якщо побачиш їх, то дай знак, щоб вони поспішили. Благаю тебе, зроби це для мене!</p>
<p>Сестра Анна зійшла на вежу, а безталанна жінка все питала в неї:</p>
<p>- Анно, сестро моя Анно! Не бачиш - ніхто не їде? Дивись пильніше, люба моя Анно!</p>
<p>Сестра Анна відповіла:</p>
<p>- Я бачу лише, як сонце сідає та траву вітер хитає. Нічого більше не бачу.</p>
<p>Тим часом Синя Борода, схопивши величезного ножа, заволав страшним голосом:</p>
<p>- Ідіть швидше, а то я сам піднімуся нагору!</p>
<p>- Ще одну хвилинку, будь ласка, - попросила його дружина. І тут же тихесенько спитала: - Анно, сестро моя Анно! Не бачиш - ніхто не їде?</p>
<p>Сестра Анна відповіла:</p>
<p>- Я бачу лише, як сонце сідає та траву вітер хитає. Нічого більше не бачу.</p>
<p>- Та йдіть швидше! - знову заволав Синя Борода. - А то я сам піднімуся нагору!</p>
<p>- Йду... - розпачливо сказала дружина. І потім ще раз, уже й сама не вірячи в щасливий випадок, спитала: - Анно, сестро моя Анно! Не бачиш - ніхто не їде?</p>
<p>- Я бачу, - відповіла сестра Анна,- курище, що сунеться аж ген з того боку...</p>
<p>- Це брати?</p>
<p>- Ні, сестро. Це лише отара овець... Мені так жаль...</p>
<p>- То що ж, підете ви нарешті? - розлючено загорлав знизу Синя Борода.</p>
<p>- Ще тільки одну мить, - благально мовила дружина.</p>
<p>І потім востаннє гукнула з розпукою:</p>
<p>- Анно, сестро моя люба Анно! Не бачиш -ніхто не їде? Подивись пильніше!</p>
<p>- Я бачу, - відповіла сестра, - двох рицарів, які скачуть аж ген з того боку, але вони ще дуже далеко... Чуєш, сестро, - вигукнула вона за мить - це наші брати! Я подаю їм знак, щоб вони поспішали.</p>

<p>Та тут Синя Борода загорлав і затупав ногами так, що весь будинок задвигтів.</p>

<p>Бідолашна жінка змушена була зійти вниз і з плачем кинулася чоловікові до ніг.</p>
<p>- Ніякі сльози тепер вам не допоможуть, -незворушно сказав Синя Борода. - Ви помрете.</p>
<p>І, схопивши її однією рукою за косу, він другою підняв ножа.</p>
<p>Нещасна звела на нього очі й благала дати їй ще хоч одну мить, щоб приготуватися до смерті. Але все було марно.</p>
<p>- Ні, ні! - загорлав Синя Борода.</p>
<p>Ще мить - і він замахнув над своєю жертвою ножем.</p>
<p>Та враз знадвору долинув такий несамовитий грюкіт у двері, що Синя Борода мимоволі зупинився й розгублено озирнувся довкола.</p>
<p>У ту ж мить двері розчинились, і двоє рицарів із шпагами в руках вбігли до кімнати.</p>
<p>Синя Борода впізнав братів своєї дружини і кинувся тікати, але вони наздогнали його раніше, ніж він встиг добігти до ґанку.</p>
<p>Проколотий їхніми шпагами, Синя Борода впав мертвий.</p>

<p>Брати допомогли бідолашній сестрі підвестись, обняли й поцілували її, а вона від щирого серця подякувала їм за порятунок.</p>

<p>Незабаром брати перебралися назовсім у замок Синьої Бороди й стали жити в ньому, не згадуючи про його колишнього хазяїна.</p>
