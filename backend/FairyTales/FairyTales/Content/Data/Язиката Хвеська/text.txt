<p>Нема гірше од того чоловіка, що не вміє язика за зубами вдержати. А найбільше лихо з жінками. Тільки що почує, зараз уже й задзвонила по всьому селу: &laquo;Ой кумасю ріднесенька, що я чула! Та тільки глядіть, нікому не кажіть, бо це таке, що нікому й знати не можна, я це вам тільки&hellip;&raquo; І почала! А кума почула та другій кумі, а та &mdash; третій, а третя &mdash; п&rsquo;ятій &mdash; десятій, і ото вже всі про те знають, чого не треба нікому знати.</p>
<p><br />От були собі чоловік і жінка, Петро і Хвеська. І гарна б жінка була Хвеська, усім гарна, та тільки на язик швидка. Що не скаже їй чоловік, усе своїм довгим язиком розплеще. Просто хоч нічого їй не кажи! Уже її чоловік і прохав, і вмовляв, і сердився &mdash; нічого не помага!</p>
<p>От раз поїхав Петро орати та й виорав гроші, скарб. А було це ще за панщини. І дума він: &laquo;Як довідається економ, то відніме. А довідається неминуче, бо від Хвеськи не сховаєшся, вона по всьому селу рознесе. Що його робити?&raquo;</p>
<p>Думав, думав бідолаха та й надумав: &laquo;Треба,&mdash; каже,&mdash; одучити її од такої поганої звички. Та й гроші щоб не пропали&raquo;.</p>
<p>Ото взяв він ті гроші, привіз їх додому, заховав, а жінці нічого не каже. А другого дня Петро &mdash; в базар; купив там трохи не з лантух бубликів та зайця застреленого, а вертаючись з базару, привернув до річки та витяг з ятерів та з верші рибу, а зайця положив у вершу.</p>
<p>Тоді рибу ту одніс у ліс і порозкидав попід кущами, а ті бублики взяв та й почіпляв на одній груші, що на краю лісу стояла. Тоді вертається додому, пообідали з жінкою, от він і каже їй:</p>
<p>&mdash; Жінко, а ходімо в ліс, пошукаємо, чи не притхнулась там риба, то позбираємо!</p>
<p>А Хвеська каже:</p>
<p>&mdash; Що це ти, чоловіче, здурів, чи що? Хіба ж таки буває у лісі риба?</p>
<p>&mdash; Авжеж, буває,&mdash; каже Петро,&mdash; здається, сьогодні ліс притхнувся, то ми й назбираємо риби. Ось ходім лиш!</p>
<p>Хвеська не вірить, а все ж пішла. Приходить у ліс, коли так: то під тим, то під тим кущем лежить риба. Петро тоді й каже:</p>
<p>&mdash; А що, Хвесько? Не казав я тобі?</p>
<p>&mdash; Оце диво! &mdash; говорить вона.&mdash; І родилася, і хрестилася, а такого дива не бачила.</p>
<p>&mdash; Ну, добре,&mdash; каже Петро,&mdash; ходім лишень до річки, чи не піймався часом заєць у ятір або у вершу!</p>
<p>&mdash; Тю на тебе, чоловіче! Чи ти не здурів? &mdash; каже Хвеська.&mdash; Де ж таки видано, щоб зайці у верші ловились?</p>
<p>&mdash; Не видано! Отже, ти й риби в лісі не бачила, а єсть же! Ходім лиш! &mdash; каже він.</p>
<p>Пішли&hellip; Виходять на узлісся, аж стоїть груша, і на ній бубликів рясно &mdash; аж віти гнуться. Хвеська кричить:</p>
<p>&mdash; Чоловіче, чоловіче! Чи бачиш? Бублики на груші!</p>
<p>&mdash; Та бачу,&mdash; каже чоловік,&mdash; то що?</p>
<p>&mdash; Та як же таки: бублики на груші! Хіба ж таки бублики ростуть на груші?</p>
<p>&mdash; Звісно, не ростуть,&mdash; каже він.&mdash; А то, мабуть, бублейна хмара йшла та й зачепила ліс, оце й зосталися бублики.</p>
<p>&mdash; Нум же, чоловіче, струшувати!</p>
<p>Струсили, ідуть до річки. Витяг чоловік ятір &mdash; нема нічого, витягає другий &mdash; нема; тоді вершу, аж у ній заєць.</p>
<p>&mdash; Ох ти ж моя ненько! &mdash; аж скрикнула Хвеська.&mdash; Заєць у верші! І родилась, і хрестилась, такого не бачила.</p>
<p>&mdash; То що, що не бачила? &mdash; каже Петро.&mdash; Не бачила, то побачиш! Ходім лиш додому, а то вже пізно.</p>
<p>Ото позабирали та й пішли. Приходить додому, жінка й почала:</p>
<p>&mdash; І що то, чоловіче, за день такий! І родилась, і хрестилась, такого дня не бачила: риба в лісі, заєць у верші, бублики на груші!</p>
<p>&mdash; Це ще нічого,&mdash; каже Петро.&mdash; От що диво, я сьогодні й гроші знайшов.</p>
<p>&mdash; Йо!?</p>
<p>&mdash; Їй-бо знайшов!</p>
<p>&mdash; А де ж вони, чоловіче?</p>
<p>&mdash; Та ось! &mdash; Витяга ті гроші.</p>
<p>&mdash; Отепер же, чоловіче, будемо ми багаті!</p>
<p>&mdash; Будемо,&mdash; каже чоловік,&mdash; та не дуже, бо як економ довідається, то зараз одніме.</p>
<p>&mdash; От! &mdash; казже жінка.&mdash; А як же він довідається? Щоб мені те та се &mdash; я нікому не скажу!</p>
<p>&mdash; Гляди ж, жінко, не кажи, а то буде нам лихо. Та гляди, не кажи нікому й про те, що ми в лісі та в річці знаходили, бо люди як довідаються, що це був такий день, то зараз догадаються, що я гроші знайшов, бо в такі дні звичайно скарби знаходять.</p>
<p>Отак Петро каже жартуючи, а Хвеська:</p>
<p>&mdash; Добре,&mdash; каже,&mdash; нікому в світі не скажу. Ото вже надвечір чути галас, гомін на селі.</p>
<p>&mdash; Чоловіче, що таке? &mdash; Хвеська питається.&mdash; От там! &mdash; каже.</p>
<p>&mdash; То що-бо там таке? Я піду подивлюся!</p>
<p>&mdash; От не дивись та не слухай поганого,&mdash; каже Петро.</p>
<p>А Хвеська:</p>
<p>&mdash; Та ну-бо, Петрику, голубчику, ріднесенький, скажи!</p>
<p>&mdash; Та то,&mdash; каже чоловік,&mdash; наш пан економ та покрав у пана ковбаси, то тепер його по селу водять та ковбасами б&rsquo;ють, щоб більше не крав!</p>
<p>Це ж чоловік так собі, на сміх вигадує, а Хвеська вже й повірила, вже й кортить їй.</p>
<p>&mdash; Ох, лишенько! Побіжу я до куми Меланки та розкажу! &mdash; скрикнула Хвеська та так і схопилася з місця.</p>
<p>&mdash; От не ходи краще та сиди дома! &mdash; каже чоловік.&mdash; Хіба ти не знаєш нашого економа? Він як довідається, що ти про його таке розказувала, то й тебе й мене з&rsquo;їсть.</p>
<p>Хвеська послухалась і не пішла. Ото й терпить вона, не каже нічого про ті гроші день чи два, а далі не втерпіла &mdash; як-таки про своє щастя не розказати? І побігла до куми Меланки. Прибігла, &laquo;добридень&raquo; сказала, сіла. Сидить, от-от хочеться сказати, та боїться. А далі:</p>
<p>&mdash; От горе на світі убогому, хоч би й нам. Хотіла справити собі нові чоботи к святу, так нема за що й справити.</p>
<p>А кума Меланка й собі:</p>
<p>&mdash; Що правда, то правда, кумасю, я ж кажу!..</p>
<p>А Хвеська не дає їй і доказати та зараз своє:</p>
<p>&mdash; Ну, та, може, бог дасть, скоро не будемо вбогі&hellip;</p>
<p>&mdash; Як-то так? &mdash; питається кума Меланка, а саме вже й вухо нашорошила.</p>
<p>&mdash; Ох, кумасю, не знаю, як і казать&hellip;</p>
<p>&mdash; Та кажіть-бо, кажіть,&mdash; умовляла кума Меланка.</p>
<p>&mdash; Та не знаю, як і казать, бо це діло таке, що нікому, нікому не велів чоловік казати!</p>
<p>&mdash; Ох, ненько! Та хіба ж я така? Та я все одно, що стіна! &mdash; каже кума Меланка.</p>
<p>&mdash; Ну, куманю,&mdash; каже Хвеська,&mdash; це вже я вам тільки та глядіть же &mdash; нікому, нікому!</p>
<p>Та й давай пошепки про ті гроші.</p>
<p>Тільки Хвеська з хати, а кума Меланка за свиту та до куми Пріськи:</p>
<p>&mdash; Ох, кумочко, чи ви чули?..</p>
<p>А тут свято трапилось, кума Пріська пішла до куми Марини, в неї вже є кума Явдоха &mdash; вже й бесіда готова. Погуляли та й про Петрові гроші погомоніли.</p>
<p>А тут саме на той день Петро та й посварився за щось на Хвеську і добре-таки нагримав. Вона тоді:</p>
<p>&mdash; Стривай же ти, такий-сякий! Коли так!..</p>
<p>І побігла, і вже дзвонить по всьому селу, що її чоловік налаяв і трохи не бив, і що він гроші знайшов, і що він ховається з ними, і все.</p>
<p>Ото день чи два поминуло &mdash; кличуть Петра в контору, до економа. Той на його зараз мокрим рядном:</p>
<p>&mdash; Кажи, такий-сякий, знайшов гроші?</p>
<p>&mdash; Ні,&mdash; каже Петро,&mdash; не знаходив.</p>
<p>&mdash; Як не знаходив? Адже твоя жінка каже!</p>
<p>&mdash; А що ж, пане, що моя жінка каже? Моя жінка не сповна розуму, то вона чого й на світі нема наплете!</p>
<p>&mdash; А так чи не так! &mdash; каже економ.&mdash; Покликать сюди жінку! Ото зараз тую Хвеську приводять. Питається економ:</p>
<p>&mdash; Знайшов твій чоловік гроші?</p>
<p>&mdash; Знайшов,&mdash; каже,&mdash; паночку, знайшов!</p>
<p>&mdash; А що,&mdash; питається тоді економ у Петра,&mdash; бачиш?</p>
<p>&mdash; Та що,&mdash; каже той,&mdash; вона чого не наплете! А ви краще спитайте її, пане, коли се було?</p>
<p>&mdash; А коли се було? &mdash; питається економ.</p>
<p>&mdash; Еге! Коли! Саме тоді, як ліс притхнувся, ми ходили в ліс по рибу та під кожним кущем рибу збирали.</p>
<p>&mdash; Що ще далі скажеш? &mdash; питається Петро.</p>
<p>&mdash; Еге! Що! Тепер уже не одбрешешся! Саме тоді й було, як ми рибу в лісі збирали, і бублейна хмара йшла, і в лісі бубликів ми натрусили, і в вершу заєць піймався.</p>
<p>&mdash; Ото слухайте, пане,&mdash; каже Петро,&mdash; чи ж вона до діла плете? Нехай вона вам до пуття розкаже, коли й як то було.</p>
<p>&mdash; Еге, коли й як! Саме тоді, як увечері вас, милостивий пане, по селу водили&hellip;</p>
<p>&mdash; А чого мене водили по селу? &mdash; питається економ.</p>
<p>&mdash; Коли ж&hellip; вибачайте, пане&hellip; Уже коли питаєтесь, то казатиму. Тоді саме, як вас били ковбасами, що ви у пана покрали&hellip;</p>
<p>Як скрикне ж економ:</p>
<p>&mdash; Ах ти така-сяка! Як ти мені смієш таке казати?! Візьміть її та дайте доброго хльосту, щоб казна-чого не базікала!</p>
<p>Тут Петро оступився, почав просити, що його жінка несповна розуму.</p>
<p>Ото пан подумав, подумав &mdash; і справді дурна, узяв та й пустив.</p>
<p>От ідуть вони вдвох, Хвеська і Петро, він собі сміється з-під вуса, а вона й носа похнюпила, розчовпала, що вклепалась. Прийшли додому, вона в плач:</p>
<p>&mdash; Так ти,&mdash; каже,&mdash; мене підвів!</p>
<p>&mdash; Хвесько, жінко моя люба,&mdash; каже Петро, не я тебе підвів, ти сама себе підвела! От не ляпай ніколи по-дурному язиком, то й нічого не буде. А тепер не сердься, та давай помиримося.</p>
<p>Ото й помирились, живуть та потрошку ті гроші тратять. А Хвеська бачить, що лихо багато балакати, та й знишкла.</p>