<p>Жив собі один дуже багатий і могутній король. Золота й солдатів було в нього стільки, скільки жоден інший король і уві сні не бачив. Та й за дружину він собі взяв найкрасивішу і найрозумнішу принцесу на світі.</p>
<p>Довгі роки король з королевою жили у злагоді, і тільки одне заважало їхньому повному щастю - у подружжя не було дітей.</p>
<p>Нарешті вони надумали взяти дівчинку і виховувати її, як рідну дочку.</p>
<p>Незабаром така нагода трапилась.</p>
<p>Несподівано помер близький друг короля, і після нього лишилася дочка, молода принцеса, кращої за яку ніхто ніде й не бачив.</p>
<p>Король з королевою розповіли їй про свої наміри, а коли вона погодилась, то відразу ж відвезли принцесу до себе в палац.</p>
<p>Королівський палац славився своєю пишністю на весь світ. Міністри короля були надзвичайно мудрими, воїни - хоробрими і відданими, слуги - меткими і працьовитими, а в королівських стайнях стояли найкращі в світі коні, вкриті розкішно вигаптуваними попонами. </p>
<p>Та найбільше король пильнував звичайнісінького сірого осла з довжелезними вухами, якого велів тримати окремо в найкращому стійлі.</p>

<p>Це був незвичайний осел. Щоранку на його підстилці знаходили золоті монети, які й збирали, коли осел прокидався.</p>
<p>Але ж трапляється так, що й найбільшому щастю надходить кінець.</p>
<p>Якось королева занедужала. З кожним днем їй ставало гірше й гірше.</p>
<p>Засмучений король дні і ночі не відходив од ліжка своєї улюбленої дружини.</p>
<p>Та вона дедалі слабішала, і лікарі зрештою в один голос сказали, що королева не видужає. Тоді король звернувся до добрих чарівниць, але й вони не знали, чим зарадити біді.</p>
<p>Незабаром це зрозуміла й сама королева.</p>
<p>Вона покликала короля і сказала:</p>
<p>- Я знаю, що "скоро помру. Перед смертю я хочу попросити вас про одне: якщо ви надумаєте коли-небудь одружитися, то візьміть шлюб лише з тією жінкою, яка буде гарнішою й кращою за мене. Обіцяйте, що виконаєте останнє моє бажання.</p>
<p>Король обіцяв королеві ніколи не забувати про її прохання, і невдовзі вона померла.</p>
<p>Поховавши дружину, король не знаходив собі місця від горя. Він нічого не їв і не пив і так постарів, що придворні жахалися від цієї переміни.</p>
<p>Якось, коли король, зітхаючи й ридаючи, сидів у своїх покоях, до нього з'явилися міністри і почали просити, щоб він перестав сумувати і скоріше одружився.</p>
<p>Але король навіть і слухати не хотів про це. Він нагадав міністрам про обіцянку, яку дав покійній дружині, і просив їх більше ніколи не приходити до нього з такими розмовами. </p>
<p>Та минали дні, а міністри не переставали надокучати королю. Нарешті вони так набридли йому своїми проханнями, що король сказав:</p>
<p>- Я обіцяв небіжчиці королеві одружитися вдруге, якщо знайду принцесу, яка буде гарнішою і кращою за неї. Але ж усім відомо, що такої принцеси немає в цілому світі. Тому я ніколи й не одружусь.</p>
<p>Почувши ці слова, міністри зраділи, що король хоч трохи здався на їхні умовляння, і почали показувати йому портрети найславетніших красунь. Вони сподівалися, що за цими портретами король обере собі дружину.</p>
<p>Але він казав, що небіжчиця була незрівнянно гарніша, і міністри щоразу йшли від нього ні з чим.</p>
<p>Нарешті найголовніший міністр з'явився до короля і, низько вклонившись, нагадав йому про королівську вихованку, яка, на думку всіх, була і розумом, і красою не гірша за померлу королеву.</p>
<p>Король подумав, що вона справді розумніша й красивіша за королеву, і, не відмовляючись більше, погодився на шлюб з вихованкою.</p>
<p>Міністри і всі придворні зустріли цю новину з захопленням, але принцесі вона здалася жахливою.</p>
<p>Їй зовсім не хотілося стати дружиною старого короля, і тому вона кинулась перед ним на коліна, благаючи змінити своє рішення.</p>
<p>Та король і слухати не хотів її заперечень і наказав якомога швидше готуватися до весілля.</p>
<p>Молода принцеса була у відчаї. Вона не знала, що їй робити.</p>
<p>Нарешті вона згадала про чарівницю Бузку, свою хрещену матір, і надумала порадитися з нею.</p>

<p>Тієї ж ночі вона вирушила до чарівниці в золотому візочку, запряженому великим старим бараном, який знав усі дороги, і щасливо доїхала до житла своєї хрещеної матері.</p>
<p>Чарівниця уважно вислухала розповідь принцеси і сказала, що їй уже все відомо.</p>
<p>- Але, - вела вона далі, - вам немає чого хвилюватися, бо якщо ви точно виконуватимете все, що я вам пораджу, нічого лихого не станеться.</p>
<p>Принцеса обіцяла бути слухняною, і чарівниця сказала:</p>
<p>- Передусім зажадайте від короля сукню, блакитну, як небо. Я певна, що, незважаючи на всю його могутність, він не зможе дістати вам такої сукні.</p>
<p>Принцеса подякувала чарівниці за пораду і повернулась додому.</p>
<p>Наступного ж ранку вона сказала королю, що не стане й слухати про шлюб доти, поки не одержить від нього в подарунок сукню, блакитну, як небо.</p>
<p>Зраділий король покликав найкращих своїх майстрів і наказав їм пошити сукню, блакитну, як небо.</p>
<p>- А якщо не догодите принцесі, - додав він, - я накажу повісити вас всіх!</p>
<p>Та, на щастя, королю не довелося виконувати своєї погрози: наступного дня майстри принесли замовлену сукню, і проти неї саме блакитне небесне шатро, оточене золотими хмаринками, здалося не таким гарним.</p>
<p>Одержавши сукню, принцеса не стільки зраділа, як перелякалася, не знаючи, що їй далі робити.</p>
<p>Довелося знову поїхати до хрещеної матері за порадою. </p>
<p>Чарівниця дуже розсердилась, що задум її не здійснився, але, подумавши трохи, порадила зажадати від короля сукню, срібну, як місяць.</p>
<p>Король знову звелів покликати найкращих майстрів, які тільки були в королівстві, і таким грізним голосом віддав їм наказ, що не минуло й доби, як майстри принесли готову сукню.</p>
<p>Побачивши це чудове вбрання, принцеса засумувала ще дужче.</p>
<p>Тоді, дізнавшись про другу невдачу, чарівниця Бузку сама поспішила до принцеси і сказала:</p>
<p>- І того, і другого разу королю пощастило виконати ваші прохання. Подивимось, чи пощастить йому зробити це зараз, коли ви зажадаєте від нього сукню, блискучу, як сонце. Навряд чи йому пощастить дістати таке вбрання, а якщо я й помилюся, то принаймні ми виграємо час.</p>
<p>Принцеса погодилась і зажадала від короля сукню, блискучу, як сонце.</p>
<p>Король, не вагаючись, віддав усі діаманти й рубіни з своєї корони, та ще звелів нічого не шкодувати, щоб зробити вбрання якомога подібнішим до сонця.</p>

<p>Тому, коли сукню принесли й розгорнули, всі відразу ж замружили очі: вона дійсно засліплювала, як справжнісіньке сонце. (Скажу по секрету, що саме з того часу й увійшли в моду зелені та чорні окуляри).</p>
<p>Що ж трапилося з принцесою, коли вона побачила сукню? Адже вона ні в чому не могла докорити королю: такої сукні й справді ніхто ще не бачив у всьому світі. </p>
<p>Молода принцеса страшенно засмутилась і побігла в свою кімнату, сказавши, що у неї від блиску розболілися очі. Там на неї вже чекала чарівниця Бузку, якій було дуже соромно, що всі її поради закінчуються так невдало.</p>

<p>- Ну, а тепер, дитино моя, - сказала вона принцесі, витираючи хусточкою з її щічок сльози, - ми піддамо короля найстрашнішому випробуванню. Вам треба піти до нього і зажадати шкуру його улюбленого осла. її вже він напевно не віддасть нікому.</p>
<p>Принцеса дуже зраділа цій пораді, бо була певна: король нізащо не погодиться вбити осла.</p>
<p>Вона весело побігла до короля і зажадала від нього ослячу шкуру.</p>
<p>Король хоча й здивувався з такої несподіваної вимоги, але, не роздумуючи, виконав її. Бідолашного осла убили і шкуру його урочисто принесли принцесі.</p>
<p>Тепер вона вже зовсім не знала, що їй робити. Але тут до неї знову з'явилася чарівниця Бузку.</p>
<p>- Не побивайтеся так сильно, моя люба! - сказала вона, заставши принцесу всю в сльозах. -Можливо, все, що сталося, обернеться на краще. Загорніться в ослячу шкуру і мерщій тікайте з палацу. З собою не беріть нічого: скриня з вашими сукнями і прикрасами їхатиме за вами під землею. Ось вам моя чарівна паличка. Коли скриня вам буде потрібна, вдарте паличкою по землі, і вона з'явиться перед вами. Ну, а тепер тікайте швидше, дорога кожна хвилина.</p>
<p>Принцеса з вдячністю поцілувала хрещену матір, натягла на себе бридку ослячу шкуру, вимазала собі обличчя сажею з комина й вийшла з палацу так, що її ніхто й не впізнав. </p>
<p>Втеча принцеси зчинила великий переполох.</p>
<p>Король, який уже встиг приготувати пишний бенкет, страшенно розлютився і звелів розіслати в погоню за принцесою сотню вершників і тисячу стрільців.</p>
<p>Але чарівниця зробила принцесу невидимою для очей королівських слуг, і королю зрештою довелося відмовитися від марних розшуків.</p>
<p>А принцеса тим часом ішла шляхом-дорогою.</p>
<p>Вона йшла та йшла, заходила до різних людей і просила найняти її хоча б служницею. Але ніхто не хотів брати принцесу до себе, тому що в ослячій шкурі вона здавалася надзвичайно бридкою.</p>

<p>Нарешті вона дійшла до великого міста, біля брами якого стояв маленький будиночок.</p>
<p>Хазяйка цього будинку погодилась взяти бідолашну принцесу до себе в робітниці.</p>
<p>Принцеса вклонилась, подякувала хазяйці і спитала, що має робити. Хазяйка сказала, що вона мусить прати білизну, доглядати за індиками, пасти овець і чистити свиням корита, а дівчина була така стомлена дальньою дорогою і так хотіла знайти хоч якесь пристановище, що радо пристала на ці умови.</p>
<p>Принцесу помістили в темній комірчині за кухнею. З першого ж дня челядь почала глузувати з її брудної одежі та ослячої шкури. , Нарешті до неї потроху звикли. До того ж працювала вона дуже старанно, і хазяйка сама почала пильнувати, щоб її не ображали.</p>
<p>Принцеса пасла овець та індиків і робила це так добре та вправно, що, здавалося, ніби нічим іншим вона ніколи й не займалася. </p>
<p>Одного разу, сидячи в зажурі на березі прозорого струмка, принцеса захотіла помилуватися своїм відображенням у воді.</p>
<p>Вона нахилилася над струмком, але, побачивши себе в бридкій ослячій шкурі, страшенно перелякалась.</p>
<p>Принцесі стало соромно, що вона така брудна. Швидко скинувши ослячу шкуру, вона почала відмивати бруд з личка й рук, і вони знову стали білі, як слонова кістка, а рум'янець -ніжний, як вранішня зоря.</p>
<p>Та радіти їй довелося недовго, бо ввечері знову треба було повертатися додому. І вона знову мусила натягти на себе бридку ослячу шкуру.</p>
<p>На щастя, наступного дня було свято, і принцесу не примушували працювати. Вона скористалася з цього і вирішила вбратися в одну з своїх пишних суконь.</p>
<p>Дівчина вдарила по землі чарівною паличкою, і в ту ж мить скриня з вбранням з'явилася перед нею.</p>
<p>Принцеса дістала блакитну сукню, пішла до себе в комірчину й почала її приміряти.</p>
<p>І хоч комірчина була така маленька, що шлейф сукні ніде було розгорнути, ця розвага все-таки трохи втішила бідолашну.</p>
<p>Красуня глянула на себе в люстерко, помилувалася своїм вбранням і відтоді поклала собі кожного свята одягати по черзі свої багаті сукні.</p>
<p>Минали дні. Час од часу, приміряючи пишні шати, принцеса прикрашала свої чарівні біляві кучері квітами й діамантами і тільки сумно зітхала, думаючи про те, що, крім овець та індиків, її ніхто не може побачити в такому гарному вбранні. </p>
<p>На людях принцеса, як і раніше, з'являлася завжди в своїй огидній ослячій шкурі, і тому її так і прозвали - Осляча Шкура.</p>
<p>Та трапилось якось, що однієї неділі, саме коли Осляча Шкура приміряла сукню, схожу на сонце, з полювання повертався молодий і вродливий принц, син короля того королівства.</p>
<p>Випадково він заїхав відпочити в той самий будинок, де Осляча Шкура працювала служницею. Він попоїв з дороги, посидів трохи, а потім пішов блукати по будинку та подвір'ю, зазираючи в найдальші закутки.</p>
<p>Гуляв він так, гуляв та й забрів у темний коридор. В кінці коридора принц побачив замкнуті двері. А що він був дуже цікавий, то захотів довідатися, хто живе за цими дверима, і зазирнув у замкову щілину.</p>
<p>Як же він здивувався, коли побачив у тісній кімнатці прекрасну, пишно вбрану принцесу!</p>
<p>Ледве вибравшись із цього брудного й похмурого закутка, принц побіг до хазяйки і став розпитувати, хто живе в комірчині.</p>
<p>Йому сказали, що там живе служниця Осляча Шкура, названа так тому, що вона замість сукні носить ослячу шкуру, та ще й таку брудну і засмальцьовану, що ніхто не хоче ні говорити з нею, ні навіть дивитися в її бік. Взяли ж Ослячу Шкуру в цей дім лише для того, щоб вона пасла овець та чистила свиням корита.</p>
<p>Більше принц ні про що й не довідався.</p>
<p>Того ж вечора він повернувся в королівський палац, але так і не міг забути красуню, яку випадково побачив у щілину дверей.</p>
<p>Він страшенно шкодував, що не зайшов у комірчину познайомитися з невідомою принцесою,  і дав слово неодмінно зробити це іншим разом.</p>
<p>Думаючи безперестану про чарівну красуню, молодий принц тяжко захворів.</p>
<p>Батько й мати, у яких він був єдиним сином, впали в розпач. Вони покликали лікарів, обіцяли їм у нагороду всі свої багатства, але ті нічим не могли зарадити.</p>
<p>Нарешті лікарі здогадались, що, мабуть, принц захворів з великої журби, і сказали про це його батькам.</p>
<p>Королева негайно пішла в кімнату до сина й почала слізно благати, щоб він розповів їй про свою біду. Але принц нічого не відповідав.</p>
<p>Тоді королева стала на коліна і крізь сльози сказала:</p>
<p>- Ах, любий мій сину, ми нічого не пошкодуємо, аби врятувати тобі життя. Але ж врятуй і ти нас, бо ми з батьком помремо з горя, якщо з тобою щось станеться. Скажи мені, чого ти хочеш, і повір, що хоч би чого ти забажав, усе буде зроблено.</p>
<p>- Ну, гаразд, - відповів нарешті принц, -коли вже неодмінно треба розповісти, чого я хочу, то я вас послухаю. Так, матінко, я хочу, щоб Осляча Шкура спекла мені пиріг і принесла його сюди.</p>
<p>Королева здивувалась з такого химерного бажання. Вона покликала придворних і спитала, хто така ця Осляча Шкура.</p>
<p>- Ваша величносте, - сказав один придворний, який випадково бачив дівчину, - це така бридка бруднуля! Вона живе недалеко звідси і пасе овець та індиків.</p>
<p>- Це байдуже, - сказала королева. - Мабуть, мого сина, коли він повертався з полювання,  почастували пирогом, який вона спекла. Ну, та коли від цього йому може стати легше, я велю, щоб Осляча Шкура (якщо вже є така) спекла йому пиріг.</p>
<p>Придворні миттю побігли до Ослячої Шкури і передали їй наказ королеви, додавши, щоб вона виконала його якомога краще і швидше.</p>
<p>Дехто казав, що в ту хвилину, коли принц зазирнув у замкову щілину, Осляча Шкура нібито помітила його, а потім, виглядаючи в маленьке віконечко і стежачи за ним, дівчина переконалася, що він молодий, вродливий і стрункий. А дехто додавав до цього ще й те, що вона його не забула і досить часто згадувала, зітхаючи.</p>
<p>Але так чи інакше, а Осляча Шкура дуже зраділа з того, що про неї дізналися.</p>
<p>Вона замкнулася в своїй комірчині, швидко скинула брудну ослячу шкуру, старанно вимила обличчя і руки, гарно зачесала волосся, одягла чисту сукню й заходилася біля пирога. Борошно вона взяла найкраще, найбіліше, а масло і яйця - найсвіжіші.</p>
<p>Замішуючи тісто, - навмисне чи ненавмисне, - вона зронила з пальця обручку, яка впала в тісто та там і залишилась. А як тільки пиріг спікся, принцеса знову натягла на себе бридку шкуру, вийшла з кімнати, подала пиріг придворному і спитала його про здоров'я принца.</p>
<p>Але придворний подумав, що нічого йому з нею базікати, а тим більше вести з собою в палац, і мерщій побіг з пирогом до принца.</p>
<p>Той вихопив пиріг з рук придворного і почав їсти його так похапливо, що всі лікарі тільки головами хитали й говорили, що це не провіщає нічого хорошого.</p>
<p>І справді, принц так накинувся на пиріг, що мало не проковтнув каблучку, яка була в ньому запечена. Та він не розгубився, швидко вийняв каблучку з рота і став їсти пиріг уже не так похапливо.</p>
<p>Потім він довго роздивлявся каблучку. Вона була золота, з рідкісним смарагдовим самоцвітом посередині, і така маленька, що могла налізти хіба що тільки на самий тоненький пальчик.</p>
<p>Принц усе цілував каблучку, потім поклав її під подушку і діставав звідти кожної хвилини, коли думав, що на нього ніхто не дивиться.</p>
<p>І знову він почав сумувати й думати-гада-ти, як би йому побачити ту, кому ця каблучка належала. Адже коли він попросить, щоб до палацу привели Ослячу Шкуру, яка спекла йому пиріг, то її нізащо туди не покличуть, а коли розповість, що бачив у замкову щілину, то з нього почнуть глузувати і скажуть, що це йому привиділось.</p>
<p>Від таких думок принц занедужав ще більше, і лікарі не знали, що й подумати.</p>
<p>Нарешті, порадившись, вони сказали королеві, що син її хворіє від кохання.</p>
<p>Королева кинулась до принца разом з королем, який теж був страшенно засмучений.</p>
<p>- Любий мій сину, - вигукнув король розпачливо, - назви нам дівчину, яку ти кохаєш, і ми обіцяємо, що одружимо тебе з нею, навіть якщо вона буде найостаннішою служницею!</p>
<p>Королева, обіймаючи сина, підтвердила обіцянку короля. А принц, зворушений слізьми і добротою своїх батьків, відповів їм:</p>
<p>- Любі батько і мати! Я й сам не знаю, хто та дівчина, яку я так палко покохав. Але я одружуся   тільки з тією, якій ця каблучка буде до руки, хоч би хто вона була.</p>
<p>І він вийняв з-під подушки каблучку Ослячої Шкури й показав її королю та королеві.</p>
<p>Король з королевою взяли каблучку, з цікавістю розглядали її, і, подумавши, що така витончена прикраса може підійти на пальчик тільки найчарівнішої дівчини в світі, погодилися з принцом.</p>
<p>Король, обійнявши сина, вийшов з його кімнати і звелів негайно бити в барабани й сурмити в сурми, а по всьому місту розіслати скороходів, щоб вони скликали до палацу всіх дівчат приміряти смарагдову каблучку.</p>
<p>Цілий день скороходи бігали по вулицях, повідомляючи, що дівчина, якій каблучка буде до руки, одружиться з молодим принцом.</p>
<p>Спочатку до палацу з'явилися принцеси, за ними герцогині, маркізи та баронеси, а потім і всі придворні дами, але хоч як вони намагалися зробити свої пальці тоншими, жодна не змогла надіти каблучку.</p>
<p>Довелося запросити городянок. Та хоч які вони були гарненькі, а все-таки їхні пальці були надто товсті й теж не пролізали в каблучку.</p>
<p>Нарешті черга дійшла до служниць королеви, але їх також спіткала невдача. Ніхто з них не міг надіти каблучку на палець.</p>
<p>Тоді принц наказав покликати куховарок, посудниць і свинопасок, але їхні загрубілі від роботи пальці не пролізли в каблучку далі нігтя.</p>
<p>- А чи приводили цю Ослячу Шкуру, яка нещодавно спекла мені пиріг? - спитав принц.</p>
<p>Придворні зареготали й відповіли йому, що Ослячу Шкуру ніхто й не збирався кликати до палацу, бо вона надто брудна й бридка. </p>
<p>- Негайно пошліть по неї, - звелів король, -а то ще скажуть, що ми когось забули!</p>
<p>Тоді придворні, підсміюючись та глузуючи, побігли по Ослячу Шкуру.</p>
<p>Принцеса чула бій барабанів та вигуки скороходів і здогадалась, що вся ця метушня знялася через її каблучку.</p>
<p>Спочатку вона дуже хвилювалася, чи не знайдеться, бува, яка-небудь інша принцеса, котрій її каблучка виявиться до руки, але коли побачила королівських придворних біля дверей своєї комірчини, зрозуміла, що всі побоювання марні, і її страх змінився радістю.</p>
<p>Принцеса швиденько зачесалась і наділа сукню, срібну, як місяць.</p>
<p>Почувши стукіт у двері, дівчина миттю накинула зверху сукні ослячу шкуру й відчинила.</p>
<p>Придворні глузливо вклонились Ослячій Шкурі і сказали, що король кличе її до себе, щоб одружити з нею сина, а потім, регочучи, повели її в палац.</p>
<p>Вражений незвичайним одягом Ослячої Шкури, принц не міг повірити, що це та сама дівчина, яку він бачив такою прекрасною і гарно вбраною крізь щілину у дверях.</p>
<p>Засмучений і зніяковілий, він спитав у неї:</p>
<p>- Це ви живете в кінці темного коридора в тому маленькому будиночку, куди я нещодавно заїжджав з полювання?</p>
<p>- Так, принце, - відповідала дівчина.</p>
<p>- Покажіть мені вашу руку, - сумно сказав принц, зітхаючи.</p>
<p>Як же здивувався король та королева й усі придворні, коли з-під брудної шкури показалася маленька ніжна ручка і коли каблучка прийшлася дівчині саме в пору! </p>
<p>В цю мить принцеса ледь обернулась, і осляча шкура впала з її плечей.</p>
<p>Всі побачили таку красуню, що принц, вражений її вродою, відразу забув про свою хворобу і, не тямлячися з радості, кинувся перед принцесою на коліна,</p>

<p>Король та королева теж стали обіймати її і питати, чи згодна вона одружитися з їхнім сином.</p>
<p>Принцеса зашарілася і не знала, що сказати їм у відповідь. Аж тут стеля розкрилась, і в залу на колісниці з бузкових квітів та гілок, від яких вона й дістала своє ім'я, спустилася чарівниця Бузку й розповіла всім присутнім історію принцеси.</p>
<p>Принц був у захваті від гідності та скромності своєї нареченої, а король з королевою, вислухавши розповідь чарівниці, ще більше покохали принцесу і відразу ж наказали готувати пишний весільний бенкет.</p>
<p>На весілля з'їхалися королі з усього світу. Одні їхали в каретах, другі верхи, а ті, хто був з дальніх країв, - на слонах, тиграх і навіть на орлах. Приїхав на свято і названий батько принцеси, який дуже розкаювався в своїх колишніх замірах.</p>
<p>Весілля тривало три місяці, і його відсвяткували з такою пишністю, що й уявити собі не можна.</p>
<p>Але принц і його молода дружина звертали дуже мало уваги на всю цю розкіш: вони дивились одне одному в очі і тільки одне одного й бачили.</p>
