<p>Була собі пані. Та така &hellip; така &hellip; От побачите самі яка! Одного разу прийшов до неї дід милостиню просити. Молиться під дверима і просить:</p><p>&mdash; Подайте, Христа раді! Подайте для спасіння душі, милосердна пані!</p><p>Недовго пані думала і вирішила дати старцеві яєчко, а той, щоб помолився за спасіння її душі. От вона кличе діда до себе й каже:</p><p>&mdash; На тобі, дідусю, яєчко, з&rsquo;їж та помолися за мене богові!</p><p>Дід узяв яйце, подякував і пішов. А пані й думає: &bdquo;От добре, що я дала йому те яєчко, що вже жалувати! Тільки якби він не забувся!&raquo; Та й гукає на діда:</p><p>&mdash; Діду, діду! Вернися!</p><p>Дід подумав, що пані ще щось йому хотіла дати. Вернувся, кланяється, а пані питає:</p><p>&mdash; Діду, діду! Чи ж тобі дала яєчко?</p><p>&mdash; Дали, пані, &mdash; нехай господь спасе вашу душу! Нехай вам і вашим діточкам здоров&rsquo;я.</p><p>&mdash; Добре, йди собі, &mdash; каже пані, бо зрозуміла, що дід не забувся, що вона йому подарувала.</p><p>Але подумала-подумала пані та й знову гукає діда:</p><p>&mdash; Агов, діду, вернися!</p><p>&bdquo;Що ж таке?&raquo; &mdash; думає дід, вертаючись. А пані знов його питає:</p><p>&mdash; Діду, діду! Чи ж я тобі дала яєчко?</p><p>&mdash; Дали, пані, &mdash; нехай господь спасе вашу душу! Нехай вам і вашим діточкам здоров&rsquo;я! Нехай вам панувати!</p><p>&bdquo;Ну, добре, &mdash; думає пані. &mdash; Нехай же молить бога, нехай пам&rsquo;ятає!&raquo;</p><p>Пішов дід швидесенько.</p><p>&bdquo;Ой, забуде, забуде!&raquo; &mdash; думає вона та й знов його гукає:</p><p>&mdash; Діду, діду! Вернися!</p><p>Вертається знов дід, пані не дала йому і з двору вийти. Підійшов, а пані знов питає:</p><p>&mdash; Чи я тобі, діду, дала яєчко?</p><p>Дід зрозумів у чому справа та й розсердився:</p><p>&mdash; Та дали, &mdash; каже, &mdash; бодай вам дихати не дало! Подарували те жалюгідне яєчко, та все мені очі вибиваєте! Заберіть його!</p><p>Та й кинув пані яєчко. &laquo;О-о-о! &mdash; думає пані. &mdash; Через того діда і спасіння душі пропало і яєчко розбилось&raquo;.</p>