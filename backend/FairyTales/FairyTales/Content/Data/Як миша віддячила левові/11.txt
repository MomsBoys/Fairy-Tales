<p>Дрімав собі лев спокійно під деревом в лісі. Нараз надбігла миш і побігла по нім. Збудився лев і рикнув страшно із злости, що єго збудила миш, зловив ю в лаби і держить.</p>
<p>&mdash; Як ти сміла мене будити? &mdash; гукнув громовим голосом на перестрашену миш. &mdash; Заплатиш мені за тоє життям твоїм!</p>
<p>&mdash; Ах, пане мій і царю, &mdash; сказала покірненько перестрашена миш, &mdash; даруй мені тую провину&hellip; Що тобі прийде з моєї смерти?.. Будь милостив, даруй мені життя, а я тобі за то колись відплачуся!</p>
<p>Засміявся страшний лев на таку бесіду миші і сказав:</p>
<p>&mdash; Ти дрібна, дурна&hellip; І як же ти мені можеш відслужитись?.. Іди до своєї діри! Марш!</p>
<p>І пустив ю на волю.</p>
<p>Незадовго потім попався лев в сіти з реміння і шнурів, котрі люди на него були наставили. Лев шарпався, злостився, но сітей порвати не міг. Заричав із злости сильно&hellip;</p>
<p>Рик той зачула миш, &mdash; тая сама. Пізнала голос льва. Біжить і каже:</p>
<p>&mdash; Чекай, царю мій і пане мій, я тебе вирятую!</p>
<p>Побігла, закликала з п&rsquo;ятдесят других мишей, самих свояків своїх, дітей і внуків, і каже:</p>
<p>&mdash; Гризіть сіти, і я буду гризти!</p>
<p>Кинулись миші з острими зубами на сіти і давай гризти! Гризуть, аж хрупотить. Не минула годинка &mdash; сіти були розгризені, і лев став знов свобідний, подяковав мишці і пішов поважно в ліс.</p>
<p>А наука для нас з того яка?.. Не горди ніким, хоть би найслабшим і найбіднішим, бо і найслабший, і найбідніший може тобі в пригоді велику услугу зробити.</p>