<p>Жив старий із своєю старою</p>
<p>Біля самого синього моря.</p>
<p>Жили вони в ветхій землянці<br />Рівно тридцять літ і три роки.<br />Дід ловив неводом рибу,<br />А баба куделила пряжу.<br />Якось в море закинув він невід, &mdash;<br />Прийшов невід з самим баговинням.<br />Він удруге закинув невід, &mdash;<br />Прийшов невід з травою морською.<br />Як утретє закинув він невід, &mdash;<br />Витяг невід однісіньку рибку,<br />Золотую рибку, не просту.<br />Почала тая рибка благати,<br />Людським голосом промовляти<br />&laquo;Відпусти мене, діду, до моря,<br />Дорогий дам за себе я відкуп<br />Відкуплюся чим тільки ти схочеш!&raquo;<br />Здивувався старий, налякався<br />Він рибалив тридцять літ і три роки<br />Та не чув він, щоб риба говорила.<br />Відпустив він рибку золотую<br />Ще й сказав їй привітливе слово<br />&laquo;Бог з тобою, рибко золотая!<br />Мені твого відкупу не треба,<br />Іди собі, рибко, в синє море,<br />Гуляй там собі на просторі!&raquo;<br />Повернувся дід до старої,<br />Розповів їй про диво велике<br />&laquo;Я піймав був сьогодні рибинку,<br />Золоту рибинку, не просту,<br />По-нашому рибка говорила,<br />В синє море додому просилась.<br />Дорогою ціною відкуплялась,<br />Відкуплялась чим тільки я схочу.<br />Не посмів я взять відкуп з рибки,<br />Відпустив її так в синє море&raquo;.<br />Почала баба лаяти діда<br />&laquo;Ой, дурило ж ти, недотепа!<br />Не зумів взяти відкупу з рибки!<br />Було взяти від неї хоч ночви,<br />Адже наші, бач, зовсім побиті!&raquo;<br />От пішов дід до синього моря,<br />Бачить море злегенька заграло.<br />Став він кликати рибку золотую.<br />Припливла з моря рибка, спитала<br />&laquo;Чого тобі треба, дідусю&raquo;<br />Тут старий уклонився та й каже<br />&laquo;Змилуйся, паніматонько-рибко!<br />Бач, стара моя все докоряє,<br />Не дає мені, старому, спокою<br />Їй потрібні новісінькі ночви,<br />Бо наші, бач, зовсім побиті!&raquo;<br />Відказала рибка золотая<br />&laquo;Не журися, іди собі з Богом,<br />Будуть вам новісінькі ночви&raquo;.<br />Повернувся старий до старої, &mdash;<br />А у баби новісінькі ночви!<br />Та ще дужче стара докоряє<br />&laquo;Ой, дурило ж ти, недотепа!<br />Випросив, телепню, ночви!<br />А яка ж із ночов отих користь!<br />Повертайся, дурню, до рибки,<br />Уклонися їй, випроси хату!&raquo;<br />От пішов дід до синього моря, &mdash;<br />Скаламутилось синє море.<br />Став він кликати рибку золотую.<br />Припливла до нього рибка, спитала<br />&laquo;Чого тобі треба, дідусю&raquo;<br />Тут старий уклонився та й каже<br />&laquo;Змилуйся, паніматонько-рибко!<br />Іще дужче стара мене лає,<br />Не дає мені, старому, спокою,<br />Хату просить баба сварлива!&raquo;<br />Відказала рибка золотая<br />&laquo;Не журися, іди собі з Богом.<br />Нехай так уже буде вам хата!&raquo;<br />Пішов дід до своєї землянки,<br />А землянки нема вже й сліду!<br />Перед ним стоїть хата з світлицею,<br />З димарем мурованим, білим,<br />Ще й дубові, тесові ворота.<br />А стара сидить під віконцем<br />Та чимдуж чоловіка картає<br />&laquo;Ой, дурило ж ти, недотепа!<br />Випросив, телепню, хату!<br />Повертайся, вклонися рибці<br />Вже не хочу я бути селянкою,<br />Хочу буть стовбовою дворянкою!&raquo;<br />Знов пішов дід до синього моря, &mdash;<br />Неспокійне синєє море!<br />Золоту став він кликати рибку.<br />Припливла з моря рибка, спитала<br />&laquo;Чого тобі треба, дідусю&raquo;<br />Уклонився він рибці та й каже<br />&laquo;Змилуйся, паніматонько-рибко!<br />Бач, стара моя зовсім здуріла,<br />Не дає мені, старому, спокою<br />Вже не хоче буть вона селянкою,<br />Хоче буть стовбовою дворянкою&raquo;.<br />Відказала рибка золотая<br />&laquo;Не журися, іди собі з Богом!&raquo;<br />Повернувся старий до старої,<br />Що ж він бачить &mdash; Високі хороми,<br />А на ґанку стоїть його баба,<br />В соболевій вона тілогрійці,<br />Грезетова на маківці кічка,<br />Ще й перлове намисто на шиї,<br />На руках самоцвітні каблучки,<br />На ногах &mdash; чобітки червоні.<br />Перед нею дбайливі слуги,<br />Вона б&rsquo;є їх, за чуба тягає&hellip;<br />Каже дід до своєї старої<br />&laquo;Здрастуй, пані-добродійко дворянко!<br />Чи теперечки ти вдовольнилась&raquo;<br />А стара на старого як гримне<br />Та на стайню до коней послала.<br />От і тиждень, і другий минає,<br />Іще дужче тут баба здуріла,<br />Знов до рибки старого посилає.<br />&laquo;Повертайся, вклонися рибці<br />Вже не хочу я бути дворянкою,<br />Хочу вільною бути царицею!&raquo;<br />Дід злякався, почав благати<br />&laquo;Що ти, бабо, чи ти сказилась<br />Ні ступити, ні мовить не вмієш,<br />То й смішитимеш ціле царство!&raquo;<br />Розгнівалась баба ще дужче,<br />Як ударить діда в обличчя.<br />&laquo;Як ти смів сперечатись зі мною,<br />Зі мною, дворянкою стовбовою!<br />Йди до моря, кажу тобі честю,<br />А не схочеш &mdash; неволею підеш!&raquo;<br />Почвалав старенький до моря, &mdash;<br />Почорніло синєє море.<br />Золоту став він кликати рибку.<br />Припливла до нього рибка, спитала<br />&laquo;Чого тобі треба, дідусю&raquo;<br />Уклонився старий та й каже<br />&laquo;Змилуйся, матінко-рибко!<br />Знову моя баба вередує<br />Вже не хоче бути дворянкою,<br />Хоче бути вільною царицею!&raquo;<br />Відказала рибка золотая<br />&laquo;Не журися, іди собі з Богом.<br />Добре, буде царицею баба!&raquo;<br />До старої дідусь повернувся,<br />Бачить царський палац препишний,<br />У палаці стару свою бачить, &mdash;<br />За столом сидить вона &mdash; цариця,<br />Служать їй бояри та дворяни,<br />Наливають їй вина заморські,<br />А на закуску &mdash; медяники солодкі.<br />Навкруги стоїть грізна сторожа,<br />За плечима &mdash; списи та сокири.<br />Як побачив дідусь, налякався,<br />В ноги він старій уклонився,<br />Мовив &laquo;Здрастуй, грізна царице!<br />Чи ж теперечки ти вдовольнилась&raquo;<br />І не глянула баба на нього,<br />Тільки гнати з очей його звеліла.<br />Тут підбігли пани та бояри,<br />Старого у шию заштовхали.<br />А на дверях сторожа надбігла<br />Та сокирами ледь не зарубала.<br />Ще й народ глузував із нього<br />&laquo;Так і треба тобі, старий нечемо!<br />Це тобі, нечемо, наука,<br />Щоб не ліз не в свої сани!&raquo;<br />Ось і тиждень, і другий минає, &mdash;<br />Іще дужче баба здуріла,<br />Царедворців по діда посилає.<br />Розшукали старого, приводять.<br />Чоловікові й каже баба<br />&laquo;Повертайся, вклонися рибці, &mdash;<br />Вже не хочу я бути царицею,<br />Хочу бути морською володаркою,<br />Хочу жити в окіяні-морі,<br />Щоб служила мені рибка золотая<br />І в мене була на побігеньках&raquo;.<br />Не насмілився дід сперечатись,<br />Не наважився всупереч казати.<br />От іде він до синього моря,<br />Бачить &mdash; море сердито бушує,<br />Надимає розгнівані хвилі,<br />Ходять хвилі, і стогнуть, і виють.<br />Став він кликати рибку золотую.<br />Припливла з моря рибка, спитала<br />&laquo;Чого тобі треба, дідусю&raquo;<br />Уклонився старий та й каже<br />&laquo;Змилуйся, матінко-рибко!<br />Що робити з клятою бабою<br />Вже не хоче вона буть царицею,<br />Хоче буть володаркою морською,<br />Щоб їй жити в окіяні-морі,<br />І щоб ти сама їй служила<br />І в неї була на побігеньках!&raquo;<br />Не сказала нічого рибка,<br />Лиш хвостом по воді майнула<br />І сховалась в глибокому морі.<br />Довго ждав старий біля моря,<br />Не діждався, пішов він додому.<br />Глянув &mdash; аж перед ним землянка,<br />На порозі сидить його баба,<br />Перед нею &mdash; розколоті ночви.</p>