<p>Їхав пан з кучером Іваном у далеку дорогу. Вони їхали мовчки, але мовчанка обридла. Пан і надумав поговорити. В цей час вискочив заєць. Пан і почав свою розмову з зайця.</p><p><br>&mdash; От у мене в лісі водяться зайці, тільки не такі, як оце пострибав маленький, а великі. Я з-за границі привіз на розплід. Одного разу я зібрався на охоту, взяв із собою чоловік з десять загоничів. Вони нагнали на мене зайців, а я їх тільки бах! та бах! Тоді я набив їх десятків зо три. А одного забив, то такого величезного, як баран завбільшки! Ну, а коли здер з нього шкуру, то було більш як півпуда сала. От які в мене зайці!<br>Кучер слухав, слухав, а далі і каже:</p><p>&mdash; Но-о, гніді, скоро вже і міст той, що під брехунами ламається.</p><p>Почув це пан і каже:</p><p>&mdash; Чуєш, Іване, так от які зайці бувають! Правда, що в нього півпуда сала то не було, а так, фунтів з десять.</p><p>&mdash; Звісно, заєць зайцем, &mdash; каже Іван.</p><p>Ну, їдуть далі, а пан знову до Івана:</p><p>&mdash; От що, Іване, а чи скоро вже буде той місток?</p><p>&mdash; Та скоро вже, пане, &mdash; каже Іван.</p><p>&mdash; Так от знаєш, Іване, &mdash; продовжує пан, &mdash; мабуть, що на тому зайцеві і десяти фунтів сала не було, так фунтів три-чотири, не більше.</p><p>&mdash; Та мені що, &mdash; каже Іван, &mdash; хай буде і так.</p><p>Але проїхали трохи, пан повертівся на місці та й знову:</p><p>&mdash; А чи скоро, Іване, вже той міст буде?</p><p>&mdash; Так, скоро, пане, ось-ось, тільки в долинку спустимось.</p><p>&mdash; Гм, &mdash; каже пан, &mdash; а знаєш, Іване, на тому зайцеві і зовсім сала не було! Сам знаєш, яке на зайцеві сало.</p><p>&mdash; Та звісно, &mdash; каже Іван, &mdash; заєць зайцем.</p><p>Спустились в долину, а пан і питає:</p><p>&mdash; А де ж, Іване, той міст, що ти про нього говорив?</p><p>&mdash; А він, пане, &mdash; каже Іван, &mdash; розтопився так само, як те заяче сало, що ви про нього говорили.</p>